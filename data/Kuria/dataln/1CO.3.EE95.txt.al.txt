1  Siböönö uni baanto bamoiito, tengaatorre gusumaacha hare baiinyu këëbore ngasumaachere kobaanto bakibuMuiika hai; siböönö ngusumaachande këonö agusumaacha kobaanto bekebara wiiki kiabaana abakë kubukumia hare Kresto. 

2  Naabagöönkiri amabëërë, tenaabaragiiyi ibiaakorea ibikong'u hai, kugira tewanyöörre moraaba bakorea ibiaakorea hai. Ninyööra mböönö temoraaba bakorea ibiaakorea biyo hai, 

3  kugira nyööra mböönö mokemënyere kiabaanto biekebara. Gose kana tobohëënë iga ninyööra mböönö mokeena irihari na wiiki iribeeha gatai yeiinyu hai? Gayo tekoorokiagare iga nabaanto biekebaramore, na wiiki iga moona etëëmö enö enga yabaanto biekebara hai? 

4  Hanö umui weiinyu akogaamba iga, “Uni nowaBauro nde,” na owoonde aragaamba iga, “Uni nowaAbooro nde”; tekoorokiamore iga ngoköramore amang'ana kiabaanto biekebara hai? 

5  Kohayo, kana Abooro newë ng'ui? Na Bauro newë ng'ui? Nabaköri biemeremötore, banö möökumiri gokohëtëra harebö. Kera umui ngoköraare emeremö genö oMonënë aamoha. 

6  Uni naaimiri imbusiro, Abooro akagehomeerra amaanche, siböönö eNöökoe newë aagirre ekamëra 

7  Onö akuiimia imbusiro na onö akohomeerra amaanche bayo tebatondooye hai. ENöökoe newë atondooye, kugira newë akugira ikiina. 

8  Onö akuiimia imbusiro na onö akohomeerra amaanche bayo tewoonde akerre woonde hai, eNöökoe naretoha kera umui gokerëëngërë kiemeremö gëëë gere aakörre. 

9  Kugira baiito nabaköri bemeremö toreenge hamui na eNöökoe, na baiinyu moreenge omogoondo gueNöökoe; wiiki inyuumba yeNöökoe. 

10  Gokorëng'aana na amaabe ganö Nöökoe aambërëëye, naakörre emeremö ndeenge omohagaachi omotaangati na omong'aiini, ngatuka oborosa, haakurua omoonto woonde arahagaacha hare bö. Siböönö kera omoonto kuhika airaarerre mona akohagaacha igoro yabö. 

11  Kugira Yeeso Kresto newë oborosa bumui bëënë, bonö böötukua wiiki tewoonde ahö agaatuka oborosa boonde hai. 

12  Abaanto abamui mbaraakörre esahaabu gose ichiimbiria gose amagena amakumahë gokohagaacha koborosa boyo; abaande bahagaachere emete gose orosaahi gose urusiaaga. 

13  Omoremö gokera omoonto ngoremaahoa borabu. Kugira urusiko roora ndorehonyora omoremö goyo. Wiiki omörrö ngorehonyora omoremö gokera moonto, na omörrö goyo ngoresaacha omoremö gokera moonto na koherekia ubuuya böögö. 

14  Hanö urinyööra omoremö gomoonto ore wöönsoe gonö ahagaachere koborosa boyo gotagereseeye, narinyööra igituhö. 

15  Siböönö hanö omoremö gomoonto ore wöönsoe goregeresera, tarinyööra gituhö hai; etare iga wë umuëënë narituuribua, këonö aterrokere kurua komörrö. 

16  Gose temomanyere iga baiinyu neHekaaru yeNöökoe more, na wiiki iga uMuiika gueNöökoe moonse yeiinyu gomënyere hai? 

17  Kohayo hanö omoonto araasari eHekaaru yeNöökoe, Nöökoe nawë naramosari, kugira eHekaaru yeNöökoe nehoreeru, na baiinyu abiëënë neHekaaru yaaë more. 

18  Omoonto atagaacha kuing'aiina umuëënë. Hanö oranyööre gatai yeiinyu omoonto ore wöönsoe araitëgëërra iga naana eseemia gokebara kenö, niiga aiköre kiomokaangi, korri nehö araabë na eseemi kobohëënë. 

19  Kugira eseemia yekebara kenö nobokaangi mbërë yeNöökoe. Këëbore amaandekö gakoboora iga, “Newë akogöötia abieseemia kobogachani bööbö”; 

20  wiiki garaboora iga, “OMonënë namanyere iga amaitëgëërrö gabanyaseemia tegaana bueera hai.” 

21  Moonto atagaacha kuirahera gare abaanto baande bagotora goköra hai, kugira ibiinto biöönsoe nibieiinyu. 

22  Ninyööra Bauro, Abooro, na Bëëtërö; ekebara kenö, obohoru na uruku, enkaaga enö na eera eraache - biöönsoe biyo nibieiinyu, 

23  na baiinyu nabaaKresto more, na Kresto noweNöökoe.

