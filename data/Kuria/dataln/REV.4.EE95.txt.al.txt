1  Nyuma yagayo nkamaaha egesaku kuriooba kigooye na engaamba yambërë enö naaiguure eragaamba nauni kirirööngoe yaagaambere iga, “Taacha igoro hanö, na nendakooroki amang'ana gare garaabë nyuma yaganö.” 

2  Höhayo iigö ngaichuribua na uMuiika. Nkamaaha igituumbe kiobogaambi getoorroe kuriooba na omoonto aikaaye kö. 

3  Na oyo wanyöörre aikaaye kö naareenge kiarumaasi na irigena iriiya iriberretu, na igituumbe keyo wanyöörre kiinaarroe na umukubia nyoongo gonö gööre na eraange enö yaanga Sumariti 

4  Ibituumbe biinde merööngö ebere na binai wanyöörre mbinaarri igituumbe keera kiobogaambi na abagaaka merööngö enai na banai wanyöörre mbaikaaye kubituumbe biyo baisöhiiyi ichingebo ichindabu na nkanyööra batoorre ichikoondo chiesahaabu kometoe. 

5  Ibimënio, ichingaamba hamui na ibirigiti mbiaare kurua kugituumbe keyo kiobogaambi. Mbërë yigituumbe keyo kiobogaambi, mbiaareenge hö ibimore muhuungate biomörrö binö biaare gööka, na mbiö bireenge imiika muhuungate gieNöökoe. 

6  Mbërë yigituumbe kiobogaambi egeento nkëëre hö kenö keenga inyaancha yikiööhö, kirigena renö rekobarrukia. Gatai yigituumbe kiobogaambi na guchintahana chöönsoe inyai chigituumbe keyo kiobogaambi nchiareenge hö ichitiinyi inyai chinö wanyöörre chiina amaiisö mbërë na nyuma. 

7  Itiinyi yambërë yaareenge kiindui na itiinyi yakabere yaareenge kieng'öömbë; na itiinyi yagatato yaareenge na ubusio bonö boonga obomoonto; na iyakanai yaareenge giekööhë enö iburrukire. 

8  Ichitiinyi inyai chiyo chöönsoe kera imui yaarenge na amababa asaansaba na ngaare na amaiisö moonse na guchintahana chöönsoe. Ubutiko na omobaso nchiaare koreentia iga, “OMohoreeru, oMohoreeru, oMohoreeru oMonënë eNöökoe uMukumahë, onö aareenge hö, onö ahö, na onö aguucha.” 

9  Këëbore ichitiinyi chiyo chiaare koreentia amareentio gakuruusia ubuhiku, esookö na egoongö ko oora aikaaye kugituumbe kiobogaambi, ore ahö kuyeeyo na eyo, 

10  abagaaka merööngö ebere na banai baara mbaare kogoa mbërë yaoora aikaaye kugituumbe kiobogaambi baramosëëngëra, onö ahö kuyeeyo. Nabö batoora ichikoondo chiaabö mbërë yigituumbe keyo kiobogaambi sooki bagaamba iga, 

11  “OMonënë na eNöökoe weiito, wisaiine kohaaboa ubuhiku, esookö na ichiinguru. Kugira nuuwë waakörre ibiinto biöönsoe, na kugutuna kööö bikaba hö na bigatëëmoa.”

