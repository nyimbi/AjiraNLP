1  Haakurua Yeeso agatiira kuya Yerusareemu, kunyaangi yabaYahuti. 

2  Iritiboongo ndëëreenge Yerusareemu kuihita renö rëëkaberekeeyoe iga Irihita riamang'oondi, renö rëëre na ibigoora bitaano; nariö ndëëre koberekeroa gukiIbrania iga Betisaita. 

3  Abarooyi abaaru wakanyöörre mbaraaye kubigoora biyo, abahukuru, amagata na abamasusu. [Mbaare koganya amaanche gaburuungue; 

4  enkaaga yaareenge hö enö omomaraika weNöökoe aagaachere guitiboongo reyo aburuunga amaanche. Omorooyi wambërë onö aagasöhere komaanche gayo gaburuungeroe naakahueenere kurua koborooyi bonö wakanyöörre anabö.] 

5  Omoonto woonde nkanyööra aahö onö wanyöörre aroora emëëka merööngö etato na enaanai. 

6  Yeeso akamomaaha araaye hö bëënë, akamanya iga wanyöörre nomorooyi gonkaaga entaambe; akamubuuria iga, “Ngutunaore iga uhueene?” 

7  Omorooyi oora akamuhuunchukiria iga, “Monënë, ntaana onö agantoora guitiboongo nkaaga enö amaanche gaburuungeroe; kugira enkaaga enö nkunyööra ndaituniirria kuya mö, owoonde ahëta mbërë asekera mö.” 

8  Yeeso akamoboorra iga, “Taimoka wimuki amaraarro gaaö ogëëndë.” 

9  Enkaaga eyo bëënë omorooyi oora akahueena, akaimoka, akaimukia amaraarrö gaaë akagëënda. Urusiko royo ndööreenge rueSabaato, 

10  kohayo abataangati babaYahuti bakaboorra omoonto oyo ahueeniibui iga, “Rëërö neSabaato, numugirö gukuimukia amaraarro gaaö.” 

11  Nawë akabahuunchukiria iga, “Omoonto onö ahueeniri newë anteebiri iga, ‘Imukia amaraarro gaaö ogëëndë.’ ” 

12  Bakamubuuria iga, “Oyo kana, ning'ui onö agoteebiri iga imukia amaraarro gaaö ogëëndë?” 

13  Na umuhueenibua oora nawë taamanyere onö wanyöörre amuhueeniri hai, kugira abaanto nabaaru baareenge ahase hayo, na Yeeso wanyöörre aisere kurua hö. 

14  Oroonde, Yeeso naasikaine na omoonto oora koHekaaru, akamoboorra iga, “Maahambë, böönö obaaye buuya; uriihë otagaacha goköra iraga wiiki, ng'ana mbeebe ikugusianya wiiki.” 

15  Haakurua ore moonto oyo hanö aruure hayo, naageeye goteebia abataangati babaYahuti iga Yeeso newë wanyöörre amuhueeniri. 

16  Hanö abataangati babaYahuti baaiguure iigö, mbaairiirri Yeeso, gikugira iga amuhueeniri kurusiko rueSabaato. 

17  Yeeso akabahuunchukiria iga, “Taata ngoköraare emeremö ruisö röönsoe, nauni wöönsoe niiga ngeköre.” 

18  Gayo ngö gaakörre abataangati babaYahuti bagatuna kumuiita kimui; tiiga iga aasarri iragö reSabaato riëënë hai, nehanö wiiki wanyöörre aagaamba iga, Nöökoe ni Isa wabö na wiiki arairëng'aania na eNöökoe. Ogotora koMööna weNöökoe 

19  Yeeso akabahuunchukiria iga, “Obohëënë ndabateebia: teMööna agoköra geento këëë muëënë hai; getatiga kenö agoköra nkenö akomaaha Taata araköra. Kenö Taata agoköra nkiö oMööna agoköra. 

20  Hanö Taata ahaanchere oMööna waaë, nkumuiigiaare ganö agoköra. Naraatore kumuiigia amang'ana amanënë ganö gakerre ganö, ganö morarogoorre. 

21  Këhanö Taata akuriuukia abaku na abaha obohoru, nkëëhö bëënë oMööna araatore kohaana obohoru bokuyeeyo kobanö ahaanchere. 

22  Këëbore Taata atagokëëngëra moonto kiina, kugira aaha oMööna obohëënë bogokëëngëra omoonto ikiina, 

23  okorri iga abaanto böönsoe basookë oMööna oyo këhaara basookere na Isa waabö. Na onö atasookere oMööna, tarasookë Isa waabö onö aamotomere hai.” 

24  “Ndabateebia obohëënë: ore wöönsoe onö akuiigua amang'ana gaanë, na koba na ubukumia na onö aantomere, oyo naraabë na obohoru bokuyeeyo: Nawë tarekëëngëröa kiina hai, kugira aahëta karai kurua kuruku aasöha kobohoru. 

25  Ndabateebiambë obohëënë niiga: enkaaga nguuchaere nayo yaahika karai, enö abaku bariigua engaamba yoMööna weNöökoe, na bare baragiigue mbaranyööre obohoru. 

26  Këëbore Taata umuëënë areenge ensemoka yobohoru, nkëëhö aaköra oMööna koba ensemoka yobohoru. 

27  Wiiki aamoha ogotora kogokëëngëra omoonto ikiina, kugira noMööna woMoonto. 

28  Motagaacha korogoora na gayo; kugira enkaaga nguuchaere, enö banö bareenge guchiindua mbariigua engaamba yaaë, 

29  nabö mbarrichöka kurua guchiindua chaabö: banö ndinyööra amaköra gaabö namaiiya mbaririooka babë na obohoru, siböönö banö ndinyööra amaköra gaabö namanyaanku mbaririooka bakëëngëroe ikiina.” Abatuburi baYeeso 

30  “Uni tengaaköra geento kogotora köönë umuëënë hai. Uni ngokëëngande ikiina këëbore nkunyööra ntebiibui, ogokëënga köönë uguikiina nokohëënë, kugira tengoköra këëbore nkunyööra haanchere hai, nkëëbore nkunyööra oora aantomere aratuna. 

31  “Hanö ndaitobore umuëënë, ogotobora köönë koyo tokobohëënë hai. 

32  Siböönö aahö onö agoontobora na nemanyere iga këëbore agoontobora nobohëënë. 

33  Möötomere abaanto kuya hare Yöhana, nawë naatobooye obohëënë. 

34  Ubutuburi böönë tekomoonto böörua hai, etare iga nkogaambande okorri iga mohönë. 

35  Yöhana nawë naareenge gietara enö yaareenge gööka na korabia; na baiinyu möötëgëriibui na oborabu bööë hakë iigö. 

36  Siböönö uni nguitoborande gokera ogotobora koYöhana; kugira emeremö genö ngoköra, ngenö Taata umuëënë aang'aaye iga ngihiki, emeremö genö bëënë ngoköra nkoorokiagere iga newë aantomere. 

37  Na Taata onö aantomere newë agontobora. Si, temöökaiguure ngaamba yaaë, gose mokomomaaha ubusio bööë hai, 

38  na temoona eng'ana yaaë kumiööyö geiinyu hai, kugira temoona ubukumia naonö aatomeroe hai. 

39  Ngosënasënamore amaandekö, kugira ngokanyamore iga, mö mukunyööra obohoru bokuyeeyo. Nagömbë nuuni gagusumaachera! 

40  Na hayo höönsoe timuguucha hareuni okorri iga munyööre obohoru bokuyeeyo hai. 

41  “Tingutuna iga ngoongoë na abaanto hai. 

42  Kugira nemanyere iga temoona irro reNöökoe kumiööyö geiinyu hai. 

43  Naatomoa na Taata, na baiinyu möönga kunyirigania, na hanö owoonde agaacha kogotora kööë umuëënë, moramuirigani. 

44  Niyeke moraköre mobë na ubukumia, naho mbanö mohaanchere kogoonagoonana, na egoongö enö ikurua koNöökoe onö areenge wë bëënë timukugituna hai? 

45  Motagaacha guitëgëërra iga, nuuni ndebachööngëra hare Taata. Mosa newë arebachööngëra kugira newë muitëng'ëëye. 

46  Hanö nkanyöörre möökumiri Mosa, nyööre nauni mönkumia, kugira amaandekö gaaë, nuuni gaare gusumaachera. 

47  Siböönö hanömbë motaana ubukumia na ganö aandekere, niyeke moraköre mukumi amang'ana gaanë?”

