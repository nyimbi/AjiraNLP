1  Sooki nkamaaha eKemaano kiRing'oondi keraigora omobaasö gombërë komebaaso muhuungate geera sooki nkaiigua imui yichitiinyi inyai chiira eragaamba kongaamba enö yaagaambere gienkoba iga “Taacha!” 

2  Nkamaaha mbërë yaanë nkanyööra ebaraasi ehö endabu. Na onö wanyöörre agikareeye naare na obota na akahaaboa ekoondo. Naarichökere akobaraasi keonö akerre wiiki araya gokera. 

3  Hanö eKemaano këigooye omobaasö gokabere, nkaiigua itiinyi yakabere eragaamba iga, “Taacha!” 

4  Haakurua nkamaaha ebaraasi yeende emberretu, onö wanyöörre agikareeye akahaaboa ichiinguru chakuruusia omorëëmbë gokebara, okorri abaanto baiitë abaande na akahaaboa umuhio omonënë. 

5  EKemaano kiRing'oondi gekaigora omobaasö gogatato; nkaiigua itiinyi yagatato eragaamba iga, “Taacha!” Nkamaaha nkanyööra ebaraasi ehö imuaamu. Omoonto onö wanyöörre agikareeye nkanyööra agöötërëëye ibitiimö bibere gokobökö kööë. 

6  Sooki nkaiigua egeento nkanya nengaamba kurua guchitiinyi inyai chiira eragaamba iga, “Igitiimö kimui kiobosë buengano gokerëëngërë gitinaari imui, na ibitiimö bitato bisayiri gokerëëngërë gitinaari imui. Siböönö otagasaria amaguta gose itibaai hai!” 

7  EKemaano kiRing'oondi gekaigora wiiki omobaasö gokanai, nkaiigua itiinyi yakanai eragaamba iga, “Taacha” 

8  Nkamaaha nkanyööra ebaraasi ehö enö ikööndö. Onö wanyöörre agikareeye araberekeroa iga Uruku na Ekebara kiabaku nkëëre kumurua nyuma haang'i iigö. Nabö mbaahaayoe ogotora igoro yiring'eenga rimui riekebara baiitë abaanto na umuhio, inchara, oborooyi hamui na ichitiinyi chaibara. 

9  Hanö ekemaano kiring'oondi këigooye omobaasö gogataanö, röhaanse kohase haara hakumuëënsëra, nkamaaha ichinkörö chiabaanto baara baaiteroe gikugira yeNg'ana yeNöökoe na ubutuburi bonö baaruusiri. 

10  Bagakuura kongaamba enënë baraboora iga, “OMonënë umuhikere onö oreenge oMohoreeru na omohëënë! Kuhika roohai urihika okëëngërë abaanto bekebara kenö ikiina na ohakanë igisiöömba gikugira yuguiitoa goiito?” 

11  Kera umui waabö naahaayoe engaancho endabu, bagateebibua iga bamuunye hakë taanga kuhika irisaabo riabaköri bemeremö baande na abaanto bamööbö rihikë, nabö böönsoe baiitoe këhaara nabö baiiteroe. 

12  Ngataacherra keebore eKemaano kiRing'oondi këëre kuigora omobaasö gogasaansaba. Ikirigiti ekenënë gekaba hö, iriooba rekaihoonchora rekamuaama kirigönëëra, umueeri gokaihoonchora gokaba kiamaanyiinga. 

13  Ichinyunyuunyi chakuriooba nachö chikagoa gokebara këëbore amako amarërë gakogoa nkaaga omote gosiingisiboa na omokama umuritö. 

14  Kuriooba hakang'aanya këhanö etarataasi ikuriingoariingoa, kera inguku na kera irigiinga rekunyaancha bikang'aanyibua kurua ahase haabiö. 

15  Sooki abagaambi hamui na ababaahi biekebara na abataangati babaitani bamahi, abaame hamui na mönyanguru, na kera omoböhë na omotachore bakaibisa guisana na komareengö gichinguku. 

16  Bagateebia ichinguku na amareengö iga, “Tatugueera mutubise kurua komaiisö gaore aikaaye kugituumbe kiobogaambi na kurua koborro bueKemaano kiRing'oondi! 

17  Kugira urusiko rööbö oronënë uruinyaanyi ruhikere, na ning'ui araatore kuimeerra?”

