1  Gose nentare omoonto omotachore? Nentare oMotomoa? Nentaarooche Yeeso oMonënë weiito? Na baiinyu motare amarichökërö gemeremö gëënë koMonënë? 

2  Ninyööra abaande batakunyitabirria iga noMotomoande, siböönö hare baiinyu niigö nde! Kugira baiinyu moreenge okohërëkia kobohëënë koMonënë iga nomotomoande. 

3  Hanö ndanyööre abaanto baranchoria, konö nko koraabë uguikeengera köönë. 

4  Gose baiito ntontaisaiine kohaaboa ibiaakorea na geento gekunyua? 

5  Gose baiito ntontaisaiine koba kiabatomoa baande, na kiabamura bamööbö oMonënë Yeeso, na keBëëtërö gokogëënëna na omogaikoro umukumia korogëëndö? 

6  Gose nuuni bëënë, na Baranaba, mbö toraikörre emeremö kuimënya reiito? 

7  Musirikare ke areenge kuiihi akuya araihakanera umuëënë enkaaga yöönsoe? Gose murimi ke ataakorea ibiaakorea binö biruure komogoondo gööë guemesabibu? Gose muirigania ke wichitugö onö ataakunyua amabëërë gichitugö chaaë umuëënë? 

8  Gose nkogaambande amang'ana ganö kogotora komoonto? AMaragö tegakogaamba këhayo bëënë? 

9  Kugira nkëndekeroe koMaragö gaMosa iga, “Otakaaböha eng'öömbë omorömö nkaaga oranyööre oraagera ibiaakorea.” Böönö gose eNöökoe neng'öömbë emotoondoreeye? 

10  Tebaiito aare kong'ööria hanö aagaambere iigö? Obohëënë gayo mbaiito gaandekeeyoe. Omoonto onö akorema na onö akogësa ngokörabare emeremö gëëbö baana iriitëng'ërö iga mbaranyööre iring'eenga ririgësa. 

11  Töbusura imbusiro yubumuiika gatai yeiinyu. Böönö gose mbobeebe hanö toragësë ibiinto bieiinyu biekebara? 

12  Hanö oranyööre abaanto baande baana ogotora koguitëng'ëra kunyööra biyo kurua hare baiinyu, getaake baiito bömbë, tetoona ogotora bokong'u hai? Siböönö tetöökörre iigö hai. Kuibaga reyo ntögumiirriiyi komang'ana göönsoe korri totagaacha goköra ng'ana ekoreberra aMang'ana Amaiiya igoro yaKresto. 

13  Temomanyere iga abaanto banö bagoköra koHekaaru ibiaakorea biaabö nkoHekaaru bakuruusia, na baara bakuruusia ibimuëënsö kohase hakuruusiria ibimuëënsö nkunyöörabare iring'eenga rëëbö kubiinto biira bibimuëënsö hai? 

14  Niigö bëënë kere, oMonënë naaragaiine iga abaanto baara bakuruundia aMang'ana Amaiiya banyööre ibiaakorea kurua komeremö geyo gekuruundia aMang'ana Amaiiya. 

15  Siböönö uni tenaakörëëye obohëënë buamang'ana ganö roonde hai, gose nyööra mböönö tenkööndeka amang'ana ganö iga niiga nauni wöönsoe nyööre egeento hai. Kugira mbuuya nkue gokera hanö ndaaköre omoonto ore wöönsoe ahoonchore obohëënë bökuihecha köönë bobë obobuchua! 

16  Nenkanyööra ndaruundia aMang'ana Amaiiya, teneena gekuihechera hai. Haakurua yagöönsoe, omoremö goyo ngö naahaayoe iga nköre. Ehobe yaanë hanö ndaangë kuruundia aMang'ana Amaiiya! 

17  Kugira hanö ndaaköre emeremö genö gokohaancha köönë umuëënë nendanyööre igituhö këënë; siböönö hanö ndanyööre tengoköra gokohaancha köönë hai, hayo niiga nehaayoe omoremö goyo iga ngoköre. 

18  Böönö ngituhö ke ndasooki nyööre? Niiga, hanö nkuruundia aMang'ana Amaiiya, nduundi buchua ntakahaaboa geento kere giöönsoe kugira yagö, na köönga gutuna obohëënë bogotora köönë gikugira yaMang'ana Amaiiya. 

19  Uni nomotachorende, tendeenge omoköri wabaanto hai; siböönö nguikörande omogore wabaanto böönsoe korri iga nyööre abaanto abaaru këëbore ngaatora. 

20  KobaYahuti Naabaaye kiumuYahuti korri nyööre abaYahuti; kobaara bareenge haanse yaMaragö, naabaaye këonö areenge haanse yaMaragö (ninyööra uni umuëënë tendeenge haanse yaMaragö hai), korri iga mbanyööre baara bareenge abaMaragö. 

21  Kobaara bataböheroe na aMaragö gabaYahuti, (hayo niiga abaHamate), naabaaye këonö ataböheroe na aMaragö, tiiga iga teneena aMaragö gieNöökoe hai siböönö nendeenge haanse yaMaragö gaKresto, okorri iga nyööre baara bataböheroe na aMaragö. 

22  Gatai yabaanto abarösu kubukumia naabaaye kiomoonto omorösu kubukumia korri iga mbanyööre. Kohayo naaba omoonto wichitëëmö chöönsoe kobaanto böönsoe korri iga ntore gutuuria abamui baabö gonchera ere yöönsoe ngaatora. 

23  Gayo göönsoe nkogakörande gukugira yaMang'ana Amaiiya korri iga nsaangë amaitabirio gaayo. 

24  Temomanyere iga abakinyi abaaru nkumuuntanabare kogekoongo, siböönö nuumui bëënë gatai yaabö agokera anyööra igituhö? Kenyambë na baiinyu, korri iga mohaaboe igituhö. 

25  Umukinyi ore wöönsoe onö areenge komaiigio iga amuuntane nkuireberraare amang'ana göönsoe, okorri iga anyööre ekoondo enö egosareka boongo; siböönö baiito ngoköratore iigö kugira yekoondo eera eraikare kuyeeyo. 

26  Kohayo tinkumuuntana buchua këonö atagutuna ekoondo hai; na wiiki tendeenge kiomotëmi wichingumi, onö akomöchia ingumi yaaë hai. 

27  Kugira nkuiriiriande omobere göönë ndagohaamirria; korri iga hanö ngosookia kuruundiria abaande nauni umuëënë ntagaacha koba omoonto omohëtaigo.

