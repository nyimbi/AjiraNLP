1  Abaanto böönsoe banö bareenge abagorë kuhika basookë abanënë baabö, korri abaanto batagaacha kogaamba eNöökoe bobeebe hamui na amaiigio gaiito. 

2  Abagorë baara abanënë baabö bareenge abakumia baangë kobasëra abanënë bayo gikugira iga nabakumia, siböönö kuhika babakörre buuya bokong'u kugira bayo bagokörra nabakumia wiiki abahaanchoa baabö. Amaiigio goborööngö na oboome bobohëënë Kuhika wiigi na usimisiri amang'ana ganö. 

3  Hanö ndanyööre omoonto ore wöönsoe araiigia amang'ana amahagare, ataguitaberrania na amang'ana amahëënë ganö gaagaamberoe na oMonënë weiito Yeeso Kresto hamui na amaiigio gubusuuki koNöökoe, 

4  oyo aichora ubuihechi na tamanyere geento hai, nomoonto onö ahaanchere ichinkaani na iribeeha komang'ana amachua. Amang'ana ganö ngö gakorëënta irihari, iribeeha, amatuki, uguitëgëërra okobeebe, 

5  na ichinkaani ruisö röönsoe kurua kobaanto banö amööngö gaabö gaaheteerana na tebaana bohëënë hai. Ngokanyabare iga ubusuuki bueNöökoe nkorëëntabore oboome. 

6  Mahëënë ubusuuki koNöökoe mboona oboome obonënë, siböönö nkobaare bakomaaha iga keera baanakiö ngisere. 

7  Kugira tetörëëntere geento kere giöönsoe gokebara hai, na wiiki titurirua na geento kere giöönsoe gokebara hai. 

8  Kohayo hanö oranyööre toona ibiaakorea na ichingebo, biyo mbituiisere. 

9  Siböönö baara bagutuna köömeha nkogoabare komasaachö, na kogöötibua na omohana, na wiiki nkogoabare guchigöörio ichinkaangi chinö chikunyahaara, chinö chikorëkëra abaanto kobosariku na ugusikibua. 

10  Okohaancha ichiimbiria niyo ensemoka yubunyaanku böönsoe. Ngokohaancha ichiimbiria iga abamui baahokera kurua kubukumia na baitebeta abiëënë na kuirëëntëra oborro obonënë. AMaragirrio hare Timoteo 

11  Siböönö uwë ore moonto weNöökoe ong'öse kurua komang'ana gayo. Ruisö röönsoe obë omoroonge, obë na ubusuuki koNöökoe, obë na ubukumia, obohaanchi, ubugumiirria hamui na ububuniku. 

12  Witanë iriihi iriiya renö rereenge iriubukumia, korri onyööre obohoru bokuyeeyo, bonö waaberekerreeyoe nkaaga waatobooye buuya ubukumia bööö kobaanto abaaru. 

13  Mbërë yeNöökoe onö akohaana obohoru kubiinto biöönsoe na mbërë yaYeeso Kresto onö aruusiri ubutuburi obohëënë mbërë yaBontio Biraato, 

14  ndagoteebia iga ogöötë bokong'u amaragö kobohëënë kuhika ronö oMonënë weiito Yeeso Kresto ariicha. 

15  Uguucha kööë nkoreba enkaaga enö yaisa goseemibua na oora areenge umuitabiribua, onö areenge oMobaahi wë bëënë, oMogaambi waBagaambi na onö bëënë areenge oMonënë waBanënë. 

16  Wë bëënë newë areenge hö kuyeeyo komerëngaaria gere omoonto atagaatora kuhika haang'i. Taahö onö aakamorooche hai, na taahö onö akaamomaaha hai. Ahaaboe esookö na ogotora kuyeeyo na eyo! Amina. 

17  Otaki abaame bibiinto iga baangë kuihachera ibiinto gose oboome bonö botaana bohëënë, siböönö baihechere eNöökoe onö kobogësa bööë agotoha ibiinto biöönsoe korri iga bitogööki. 

18  Obataki iga baköre amaiiya, baamehë kogoköra obohëënë, babë abagësa banö bagosaanga ibiaabö na abaande. 

19  Hanö oranyööre mbaköra këhayo, hayo noranyööre mbaibekeeye emööngö enö ereba oborosa obokong'u harebö guchinsiko chinö chiguucha. Kogoköra iigö hayo böönö mbaranyööre obohoru bonö boreenge obohoru enkoneka. 

20  Timoteo, tareenda buuya binö biöönsoe biatooroa hareuwë. Uruë gusumaacho inyaanku na ichinkaani ichiinchua chinö chikoberekeroa koborööngö iga, “Nobong'aiini” 

21  Abamui banö baimaaha iga mbaana obong'aiini boyo, baahokera kurua gonchera yubukumia. Amaabe gieNöökoe gabë na baiinyu.

