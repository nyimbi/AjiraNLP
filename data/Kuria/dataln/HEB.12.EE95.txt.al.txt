1  Kohaara toona irikömö irinënë riabatuburi renö rituinaarre, tiga tohëëni mbareka egeento kere giöönsoe kenö kegotoreberra, na iriraga renö rëëngëra hare baiito. Tiga tokenye kubugumiirria kuimuuntano renö rreenge mbërë yeiito. 

2  Totaacherre Yeeso onö aataangere ubukumia boiito wiiki newë arabohekeerani. Gikugira yomogöökö gonö gööreenge mbërë yaaë, wë naagumiirriiyi uruku romosaraba, taatoondorreeyoe na nsöni hai, na böönö naikaaye boreo buigituumbe kiobogaambi bueNöökoe. 

3  Muitëgëërrë igoro yamang'ana ganö gaanyöörre Yeeso; këëbore aagumiirriiyi ububisa obonënë kurua kobanyamaraga, okorri iga motakarösa na gukua imiööyö. 

4  Kugira kuguitana na iriraga, temoraitana kohekera ekerëëngërë kegukua hai. 

5  Gose mueebere amang'ana gaara gagutirimikia gare eNöökoe akobaberekerra iga nabaana baaë more? “Mööna waanë, otagaacha gosera iritëmö rioMonënë, gose ugukua enkörö hanö akogokaania eng'ana. 

6  Gukugira oora oMonënë ahaanchere, newë agotëma okorri iga abë na etëëmö inchiiya na ore wöönsoe onö akomaaha iga naisaiine abë omööna waaë oyo nkomotëmaare.” 

7  Gumiirria ogotëmoa kugira gayo namaiigio; eNöökoe nkobakörraare gayo kiabaana baaë. Kugira mööna ke atagotëmoa na isa waabö? 

8  Hanö naho oranyööre motatëmeroe këhaara abaana baaë böönsoe, bagokörroa, baiinyu tabaana baaë more hai, getatiga namabërëkë more. 

9  Hamui na gayo, baiito ntööreenge na baataata baiito abagokebara, banö ninyööra baare gototëma, na ntoobasookere. Tigisaiinembë iga tuigueere bokong'u Taata wakibumuiika, okorri iga tobë hö abahoru? 

10  Abaiburi baiito gokebara hanö mbaagatotëmere gonkaaga nkë, këëbore bö abiëënë baakarooche iga gisaiine; siböönö eNöökoe ngototëmaare gikugira yubuuya boiito abiëënë, okorri iga tosaangë obohoreeru bööë 

11  Gonkaaga enö omoonto agotëmoa takomaaha iga neng'ana yakuigöökiria hai, etare iga neng'ana yaguitumatia. Siböönö baara baigiibui gonchera eyo, kunyöörabare igituhö kiomorëëmbë kirimënya iriroonge. 

12  Kohayo moraambirri amabökö gaiinyu ganö ganyööhere, na amaru gainyu ganö gaaya irigaandi. 

13  Muruungihi ichinchera cheiinyu, munyööre ahase ahaiiya hakohëta, okorri iga kere kereenge ekebëëru getakanyahaaroa, siböönö kihueenibue. Amaiigio na ogokoga 

14  Mosaache koba na omorëëmbë na abaanto böönsoe, na koba na irimënya irihoreeru, gukugira temoonto aremaaha oMonënë etare iga ana irimënya renö reenga reyo. 

15  Momaahë iga omoonto ore wöönsoe atagaacha gutiga amaabe gieNöökoe. Muiraarerre okorri iga oborro botagaacha koba hö na gukiina gatai yeiinyu na korëënta inyaanyi na bugire abaanto abaaru babë na ubunyaanku. 

16  Muiraarerre korri iga gatai yeiinyu omoonto atagaacha koba umuhurunkani gose omoonto umunyaanku ke Esao, onö aagurri obotaangi bööë kubiaakorea biurusiko rumui. 

17  Kugira momanyere iga ninyööra hanö aatunere iga anyööre wiiki amaitabirio gaisa waabö, naakaniibui, kugira taanyöörre umueeya gogotobora wiiki hai, ninyööra aagutunere komaiisöri. 

18  Kugira baiinyu temööhekereeye inguku eera egotora guturubanibua këhaara abaIsraeri baakörre, temööhikere komörrö gonö gukuibaancha kugisuunte, igisuunte ekenënë na gukiguumbë hai, 

19  gukirumö kirirööngoe na engaamba yamang'ana. Hanö abaanto baaiguure engaamba eera mbaageeye iga batagaacha kuiigua ng'ana yeende, 

20  kugira tebaatoorre kugumiirria iriragö renö rërusiibui hai, renö rekogaamba iga, “Ninyööra nitugö hanö eraaturubani inguku enö neraiitoe na amagena.” 

21  Gayo göönsoe ngaamaahekaine iga nagakööböhia bokong'u, ninyööra Mosa akagaamba iga, “Nööböhere na kogaankana!” 

22  Siböönö baiinyu muhikere kunguku yaSayuuni, na kumugi gueNöökoe onö aahö, Yerusareemu eera yakuriooba, hare abamaraika baairaine ibikoe ibiaaru. 

23  Mööhika guikömö irinënë na gokanisa yabaana abataangi banö amariina gaabö gaandekoa kuriooba. Muimereeye mbërë yeNöökoe onö areenge omokëëngi wibiina wabaanto böönsoe, imiika giöönsoe giabaanto abaiiya banö baköroa abahekeeranu. 

24  Möhika hare Yeeso, onö aaseemiri endagano ehea, na komaanyiinga ganö gakumusua, ganö gakoragana amang'ana amaiiya gokera amaanyiinga gaara gaHabeeri. 

25  Kohayo muiraarerre motagaacha köönga kumuigueera onö akogaamba na baiinyu, këhaara baangere kumuigueera oora aabakogere gokebara hanö bakaanga guituuria. Niyeke toraköre tuituuri, hanö toraangë kumuigueera oora agotokoga kurua kuriooba! 

26  Engaamba yaaë yaasiingisiri ekebara gonkaaga eera, siböönö aaragana aragaamba iga, “Nindisiingisia wiiki ekebara, tiiga nekebara bëënë hai siböönö hamui na igoro kuriooba.” 

27  Eng'ana enö “wiiki” ngotorookiaare iga ibiinto binö biatëëmeroe mbiraatore gusiingisibua na kuruusibua hö, okorri iga bitamë biira bitagatora gusiingisibua. 

28  Böönö baiito, tobë na egoongö kugira nkunyööratore obogaambi bonö botagusiingisibua. Tiga tobë na umukumö na tosëëngërë eNöökoe goseera enö eramotëgëri, kubusuuki na kobööba; 

29  kugira eNöökoe weiito kobohëënë nomörrö gonö gugusikia.

