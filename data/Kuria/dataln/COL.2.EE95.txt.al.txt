1  Kugira nehaanchere iga momanyë këëbore naakörre emeremö bokong'u kugira yeiinyu na kugira yabaanto baRautikia na kugira yabaande böönsoe banö batakaandooche komaiisö roonde hai. 

2  Ngokörande iigö okörri iga imiööyö gëëbö gitirimikibui na bagöötanibui hamui kobohaanchi, okorri banyööre oboome bobohëënë bonö bukurua kobong'aini. Nehö baramanyë ikibisere kieNöökoe, nakiö nKresto umuëënë. 

3  Moonse yaaë nemö emööngö yöönsoe yeseemia na obong'aiini böönsoe bueNöökoe bibiseroe. 

4  Nkobateebiande ganö okorri iga moonto ore wöönsoe atagaacha kobang'aiina komang'ana goborööngö, ninyööra gabë masambaaruku bokong'u. 

5  Kugira ninyööra mbë harai na baiinyu komobere siböönö hamuinde na baiinyu kumuiika, na neena omogöökö komaaha iga mogöötaine kimui hamui muimereeye boroonge kubukumia boiinyu hare Kresto. Irimënya irihekeeranu hare Kresto 

6  Këëbore möitabiirria Kresto Yeeso oMonënë, këhayo bëënë momënyë harewë. 

7  Muhirë imiri na mohagaache harewë, na mobë banö möögoma kubukumia boiinyu, këëbore möigiibui, na egoongö yeiinyu iyëëngëri bokong'u. 

8  Muiraarerre omoonto atagaacha kobaköra ababöhë komang'ana gieseemi yabaanto agoborööngö ubuchua ganö ensemoka yagö ereenge amaiigio ganö garusiibui na abaanto na ganö gakurua kubihui ibibaahi biekebara, tiiga iga ngukurua hare Kresto hai. 

9  Kugira moonse yaaë mö bore obohekeeranu böönsoe bueNöökoe gutuubö yomobere, 

10  na baiinyu möhaaboa obohoru bonö boreenge obohekeeranu harewë. Wë newë areenge igoro yobobaahi böönsoe na ogotora göönsoe. 

11  Harewë baiinyu möösaaroa, tiiga iga ngosaaro enö egoköroa na abaanto hai, etare iga neenö egoköroa na Kresto umuëënë, na enö ikuruusia hö eseera yetëëmö enö yiriraga. 

12  Kugira hanö möbaatiiseroe, mööhirroe bui hamui na Kresto, na kobaatiisö bëënë mööriukiibui hamui nawë gokohëtëra kubukumia boiinyu guchiinguru chieNöökoe, onö aamuriuukiri kurua kobaku. 

13  Na baiinyu wanyöörre möökua kugira yamaraga gaiinyu na kohaara mööreenge abaanto biekebara banö batasaarroe. Siböönö eNöökoe abarëënta kobohoru hamui na Kresto, na aatööbera amaraga gaiito göönsoe; 

14  nahutere irihaki reiito reera ririsaria renö wanyöörre reratuchööngëra na amaragirrio amakong'u gariö, akarihuta kimui gokoretëmërra komosaraba. 

15  Hayo nehö Kresto anuurre ababaahi na abanyagotora ichiinguru; akabiköra koba egeento kegusuukirribua kobaanto gokoba amatong'a korogëëndö rogokera kööë. 

16  Kohayo böönö, motagaitabiirria moonto ore wöönsoe abakëëngërë ikiina kuguituungana na ibiaakorea gose egeento gëkunyua, gose inyaangi yitiini, gose kogöökera umueeri omohea, gose esabaato. 

17  Amang'ana getëëmö eyo gaanga ikiiriiri këgaara gaguucha; obohëënë ubuëënë nKresto. 

18  Motagaitabirria gokëëngëroa ikiina na omoonto ore wöönsoe onö ana ubususëënu boborööngö na obosëëngëri buabamaraika, wiiki nkuirahaare igoro yamamaahö gaaë na nkuihechaare boseri komaitëgëërrö gaaë giekebara 

19  na aahokana na Kresto, onö areenge omotoe gomobere. Haanse yobotaangati boKresto, omobere göönsoe nkoraagiribuagore na kogöötanibua hamui na ibiimö na imiki gëëgö, na ngukiinagore këëbore eNöökoe agutuna. Ugukua na okomënya hamui na Kresto 

20  Ndanyööre baiinyu möökua hamui na Kresto na gotachoroa kurua guchiinguru chibihui ibibaahi biekebara, kugira kembë wiiki mokomënya këhanö nkanyöörre nabekebara kenö more? Kugira ke mogosooka amaragirrio 

21  “Motagaacha kogööta kenö,” “Motagaacha korea keera,” “Motagaacha guturubania keera?” 

22  Amang'ana gayo göönsoe ngareenge kubiinto binö bigosareka boongoboongo hanö biasookia gokörroa emeremö; gayo namaragirrio na amaiigio gabaanto bëënë. 

23  Obohëënë imiihimirrio geyo nkomaahekanagere iga nigiobong'aiini gotëëmö yobosëëngëri bonö bakuirotera abiëënë, ubususëënu boborööngö na ukunyahaara omobere; siböönö gayo tegaana bueera hai koreberra egöörio yomobere.

