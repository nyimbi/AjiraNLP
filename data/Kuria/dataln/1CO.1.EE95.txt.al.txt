1  Uni Bauro, onö naaberekeeyoe iga mbë omotomoa waKresto Yeeso gokorëng'aana na këëbore eNöökoe agutuna, na mura omoiito Sositëënë- 

2  Torabaandekera inyaruba kuya gokanisa yeNöökoe enö ereenge Köriinto, kobaara baasabuurrue na Kresto Yeeso, na koberekeroa mobë abahoreeru, hamui na baara böönsoe bagosëëngëra hare höönsoe oMonënë weiito Yeeso Kresto, onö areenge oMonënë waabö na oweiito: 

3  Amaabe na omorëëmbë bibë hare baiinyu kurua koNöökoe Taata na kurua hare oMonënë Yeeso Kresto. ENöökoe nkobaitabiriaare gokohëtëra hare Kresto 

4  Nkogoongande eNöökoe ruisö röönsoe gukugira yeiinyu komaabe gaaë ganö akobaha gonchera yaKresto Yeeso. 

5  Gikugira harewë möitabiribua bokong'u kubiinto biöönsoe, gusumaacho yöönsoe na kobong'aiini böönsoe, 

6  Këëbore ubutuburi igoro yaKresto böhekeerana hare baiinyu. 

7  Kohayo temogosooheroa gituhö kere giöönsoe kibumuiika hai, këëbore mokoganya okohonyoroa koMonënë weiito Yeeso Kresto. 

8  Nawë wiiki narabaköre mobë na ichiinguru kuhika umuhikö, okorri iga motagaacha koba na isaria kurusiko roora roMonënë weiito Yeeso Kresto. 

9  Nöökoe nomohëënë, onö aababerekeeye iga mobë na obogöötaiine hamui na oMonënë weiito Yeeso Kresto oMööna waaë. Obohötökani gokanisa 

10  Ndabagëya, baanto bamoiito kuriina rioMonënë weiito Yeeso Kresto, muigueerrane böönsoe, komang'ana gare mokogaamba, korri iga möönga koba na obohötökani gatai yeiinyu. Mobë na ubumui bonö bogomere komaitëgëërrö na obokëëngi boiinyu buikiina. 

11  Kugira baanto bamoiito, narëëntëroa amang'ana igoro yeiinyu na abaanto beeka yaKiroe iga obohötökani mboreenge gatai yeiinyu. 

12  Tiga ngaambe iga, kuumui weiinyu nkogaambaare eng'ana yeende bohagare. Umui agaamba iga, “Uni nowaBauro nde”, owoonde, “Uni nowaAbooro nde”; owoonde, “Uni nowaBëëtërö nde”; na owoonde “Uni nowaKresto nde.” 

13  Gose Kresto nabaarokaine! Gose Bauro newë akuure komosaraba kugira yeiinyu? Gose kana mööbatiiseroe kuriina reBauro? 

14  Nkogoongande eNöökoe iga tenaabaatiisere moonto ore wöönsoe gatai yeiinyu getare iga nKrisibö na Gaayo bëënë. 

15  Kohayo omoonto atagaacha kogaamba iga möbaatiiseroe kuriina rëënë hai. 

16  (Wiiki naabaatiisere eka yaSitebano siböönö koheteera bayo tengokanya iga naabaatiisere omoonto ore wöönsoe wiiki hai.) 

17  Kresto taantomere iga mbaatiise hai. Naantomere iga nduundi aMang'ana Amaiiya, tiiga nkomang'ana gieseemi yomoonto hai, korri iga ichiinguru churuku roKresto komosaraba chitakaaba chabuchua. Kresto newë ichiinguru na eseemia yeNöökoe 

18  Kugira eng'ana yuruku roYeeso komosaraba neng'ana yobokaangi kobaara bagusira: siböönö hare baiito baara tugutuuribua na ichiinguru chieNöökoe. 

19  Kugira amaandekö nkobooragare iga, “Nendasari eseemia yabanyaseemi na obong'aiini buabasömi nendabotabutë harai.” 

20  Kohayombë omoonto weseemi hogore? Gose umuiigia waMaragö? Gose nehai are umuëënë ichinkaani wirikora renö? Mahëënë Nöökoe toorokia iga eseemia yekebara kenö nobokaangi hai? 

21  Kugira Nöökoe goseemia yaaë naakörre kebë egekong'u ekebara komomanya goseemi yakiö. Kuibaga reyo, gonchera yeng'ana enö tukuruundia enö ekomaahekana iga, “nobokaangi,” Nöökoe naakëëngere ikiina gutuuria baara bagukumia. 

22  AbaYahuti ngutunabare ibimanyiirrio na abaGiriki baratuna eseemia. 

23  Si baiito nkuruundiatore Kresto onö aabaamberoe komosaraba, eng'ana enö ereenge igiituurötuurö kobaYahuti na kobaHamate neng'ana yobokaangi; 

24  siböönö kobaara Nöökoe aaberekera, böönsoe abaYahuti na abaHamate, eng'ana enö nKresto, onö areenge ichiinguru chieNöökoe na eseemia yeNöökoe. 

25  Kugira kere abaanto bagokanya iga nobokaangi bueNöökoe, keyo nkeena obong'aiini bokong'u gokera obong'aiini buabaanto, na kere kereenge iga nekerösu kieNöökoe, nkeena ichiinguru gokera ichiinguru chiabaanto. 

26  Baanto bamoiito moheetoke mona mööre, enkaaga enö mööberekeeyoe. Gokorëng'aana na abaanto biekebara tebaaru baiinyu mööreenge bang'aiini hai; tebaaru baiinyu mööreenge abichiinguru hai; gose gukuiboroa tebaaru baiinyu mööreenge abirimënya reigoro hai. 

27  Kohayo Nöökoe naahooye gare ekebara gekomaaha iga nobokaangi okorri iga asuukirri abang'aiini, wiiki naahooye gare ekebara gekomaaha iga noborosu korri iga asuukirri mönyanguru. 

28  Wiiki eNöökoe naahooye gare ekebara gekomaaha iga nagahaanse, ganö gagoseroa na ganö gareenge buchua, okorri iga asari gaara ekebara kiguitëgëërra iga nagubueera. 

29  Hayo niiga temoonto agaatora kuiraha mbërë yeNöökoe hai. 

30  Gikugira yawë moreenge hare Kresto Yeeso, onö Nöökoe aaköra abë eseemia yeiito; na oboroonge boiito, wiiki aaba obohoreeru na obotachore boiito. 

31  Nigömbë, këëbore amaandekö gakoboora iga, “Ore wöönsoe agutuna kuiraha niiga airahë koMonënë.”

