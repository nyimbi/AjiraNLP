1Uni omogaaka - ndakööndekera uwë omohaanchoa Gaayo, ore haanchere kobohëënë.
2Omohaanchoa ngosabande iga amang'ana göönsoe gabë buuya hareuwë ninyööra nomobere gobë buuya këhaara bëënë omööyö gööö goreenge buuya. 3Naabaaye na omogöökö bokong'u hanö abamui babakumia baachere bakaruusia ubutuburi këëbore oreenge omohëënë, na këëbore okogëënda kobohëënë. 4Tegeento keehö kenö gekongöökia gokera hanö naiigua iga abaana mbamënyere kobohëënë.
Gaayo aragoongoa
5Omohaanchoa, noreenge omohëënë gokere giöönsoe ukunyööra oraköra gikugira yabakumia, ninyööra otabamanyere. 6Bayo mbaaruusiri ubutuburi gokanisa igoro yobohaanchi bööö. Noraköre buuya bokong'u hanö orabatuurri bagëëndërri na orogëëndö rööbö gonchera enö eratëgëri eNöökoe. 7Kugira mbaataanga orogëëndö rööbö gikugira yiIriina rëëë na tebaanyöörre butuurria bore böönsoe kurua kobaHamate. 8Nkeragere iga tutuurri abaaanto këbayo korri na baiito tosaangë komeremö geyo kobohëënë.
Tiotërëbë na Temetrio
9Naandeka eng'ana nyaborëbë kuya gokanisa, siböönö Tiotërëbë ore ahaanchere guitaangatia tagutuna kunyigua hai. 10Kohayo hanö ndiicha nindihiita ntoore harabu amaköra amabeebe ganö agoköra hamui na amang'ana amanyaanku ganö akogaamba igoro yeiito! Wiiki gayo tegamuiisere hai, tagutuna ninyööra nukuirigania abahaanchoa hai na baara bagutuna iga babairigani nkobarugiaare kurua gokanisa.
11Abahaanchoa mööngë kueega goköra ganö gareenge amanyaanku si mueege goköra amaiiya. Ore wöönsoe agoköra amaiiya oyo noweNöökoe; na ore agoköra amanyaanku oyo taremaaha Nöökoe hai.
12Temetrio nkogaamboaare buuya na abaanto böönsoe, na obohëënë ubuëënë nkomogoongabore. Na baiito nkuruusiatore ubutuburi igoro yaaë, na baiinyu böönsoe momanyere iga ubutuburi boiito nobohëënë.
Amakeerio
13Neena amaaru agagokööndekera, siböönö tingutuna kogaandeka na ekaraamu na oboenö hai. 14Nguitëng'ërande gokomaaha boongo iigö korri tusumaache amaiisö komaiisö.
15Omorëëmbë gobë nauwë. Abasaani bagokeerri. Okeeri abasaani böönsoe, na kera umui na iriina rëëë.