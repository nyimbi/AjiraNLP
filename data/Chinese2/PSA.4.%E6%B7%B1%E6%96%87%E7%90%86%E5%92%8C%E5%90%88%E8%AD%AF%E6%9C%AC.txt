求耶和華矜恤允其所祈
大衛之詩使伶長鼓琴歌之○
1義我之上帝歟、我呼籲時、求爾俞允、我窘迫時、蒙爾寬舒、尚其矜恤、俯聞我祈兮、  2惟爾世人、易我之榮為辱、好浮尚誕、伊於胡底兮、  3須知敬虔者、為耶和華所區別、我呼籲耶和華、彼必垂聽兮、  4宜恐懼、勿干罪、自思於牀、而緘默兮、  5獻義為祭、耶和華是依兮、  6多曰有誰福我、耶和華歟、以爾容光照予兮、  7爾加喜樂於我心、勝於彼之穀酒豐盛兮、  8予坦懷偃息、蓋令我安然而居者、惟耶和華兮、