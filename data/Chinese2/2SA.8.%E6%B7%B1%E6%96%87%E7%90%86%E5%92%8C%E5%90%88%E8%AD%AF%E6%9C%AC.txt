戰敗非利士人與摩押人
1厥後、大衛擊非利士人服之、奪京都之權於其手、  2又擊摩押、使其人伏地、以繩量度、殺戮者二繩之長、生存者一繩有奇、摩押人遂服役於大衛、而納貢焉、  3瑣巴王利合子哈大底謝、往河欲恢復其權時、大衛擊之、  4虜其騎兵一千七百、步卒二萬、御車之馬、則斷其筋、惟存百乘之馬、
戰敗亞蘭人
5 大馬色之亞蘭人、來助瑣巴王哈大底謝、大衛擊殺其人二萬二千、  6大衛置戍於大馬色之亞蘭、亞蘭人遂服役於大衛、而納貢焉、大衛無論何往、耶和華使之獲勝、  7大衛奪哈大底謝臣僕之金盾、攜至耶路撒冷、  8又自屬哈大底謝之比他比羅他二邑、取銅甚多、  9-10哈大底謝屢與哈馬王陀以戰、陀以聞大衛擊敗哈大底謝全軍、遂遣子約蘭見大衛王問安、為之祝嘏、約蘭攜金銀銅諸器、  11大衛王區別此物、獻於耶和華、與曩昔所獻降國之金銀同、  12即自亞蘭、摩押、亞捫、非利士、亞瑪力諸族、及瑣巴王利合子哈大底謝所獲之物、  13大衛於鹽谷、擊殺亞蘭人一萬八千而歸、得其名譽、  14置戍於以東全國、以東人咸服役於大衛、大衛無論何往、耶和華使之獲勝、○
為民施行公義
15 大衛為以色列全族之王、為其民眾施行公義、  16洗魯雅子約押為軍長、亞希律子約沙法為史官、  17亞希突子撒督、與亞比亞他子亞希米勒為祭司、西萊雅為繕寫、  18耶何耶大子比拿雅統轄基利提人、比利提人、大衛眾子為相、