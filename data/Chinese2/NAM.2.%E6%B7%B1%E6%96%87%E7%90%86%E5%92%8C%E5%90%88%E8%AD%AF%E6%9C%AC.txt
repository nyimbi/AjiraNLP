以其得勝之軍傾覆尼尼微
1行破壞者至而攻爾、當守保障、防道路、強健爾腰、大奮爾力、  2耶和華恢復雅各之榮、如疇昔以色列之榮、蓋刦者已刦之、且毀傷其葡萄之枝、  3勇士之干乃朱、戰士之衣乃絳、備戰之日、車之鋼鐵、閃爍若火、松戈揮動、  4其車狂走於邑郊、馳驅於街市、狀如火炬、疾若電光、  5彼召其顯者、乃竭蹶而行、速至城垣、以備扞禦、  6河閘開啟、宮闕消滅、  7命定王后暴露、被虜而去、宮女椎胸、哀鳴若鳩、  8伊古以來、尼尼微若匯水之沼、今居民逃遁、或呼之曰、止止、無回顧者、  9掠其銀、刦其金、寶藏無盡、珍器甚多、  10邑既空虛荒涼、人心消沮、兩膝相觸、腰間痛楚、面俱失色、  11獅穴與稚獅養育之區、牡獅牝獅稚獅遊行、無人恫喝之所、今安在哉、  12牡獅裂者、以給稚獅、攫者以予牝獅、以所裂者充其穴、以所攫者盈其洞、  13萬軍之耶和華曰、我為爾敵、必焚爾車為煙、以刃戮爾稚獅、爾所裂者、絕於地上、爾使之聲、不復聞焉、