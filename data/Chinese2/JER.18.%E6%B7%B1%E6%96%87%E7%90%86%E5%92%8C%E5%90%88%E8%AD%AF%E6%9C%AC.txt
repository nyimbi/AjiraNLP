以陶人製器為喻
1耶和華諭耶利米之言、  2曰、起往陶人之室、我將於彼使爾聽我言、  3我遂往陶人之室、見其以鈞製器、  4所製之器、既壞於陶人之手、乃復以製他器、循其所欲、○  5耶和華諭我曰、  6以色列家歟、耶和華云、我之待爾、豈不能如陶人乎、以色列家歟、爾在我手、猶泥在陶人手也、  7我論一族、或論一國之時、言欲拔之、毀之、翦滅之、  8如彼邦族轉離其惡、我則回意、不降所言之災、  9我論一族、或論一國之時、言欲植之、建之、  10如彼邦族行我所惡、不聽我言、我則回意、不錫所言之福、
警告猶大人必因罪遭災
11故當告猶大人、及耶路撒冷居民曰、耶和華云、我造災以擊爾、設謀害爾、其轉離爾惡途、改正爾行徑、  12惟彼曰、無望也、我必從己所謀、各徇惡心之剛愎而行、○  13耶和華曰、以色列處女所行、可憎維甚、詢於列邦、孰聞若此之事、  14利巴嫩之雪、豈能絕於田野之磐乎、流自遠方之冷水、豈能涸乎、  15惟我民忘我、焚香於虛無之物、蹶於故轍、致行未築之路、  16其地成為怪異、被人嗤笑、凡過之者、必駭異而搖首、  17我將於敵前散之、若以東風飄之、彼遭難之日、我必背之、而不面之、○  18彼曰、其來、爾我同謀以攻耶利米、因法律不絕於祭司、謀畧不絕於哲人、預言不絕於先知、來哉、我儕以舌攻之、勿聽其言、○
耶利米求主重懲陷害己命者
19耶和華歟、求爾垂顧、聽敵我者之言、  20以惡報善可乎、彼乃掘阱以陷我命、我曾立於爾前、為之祈福、使爾怒轉離之、求爾垂念焉、  21故當以其子女付於饑饉、服於鋒刃、使其妻乏嗣為嫠、丁男被戮而亡、少者臨陳、隕於鋒刃、  22爾使軍旅忽臨之、哭聲聞於其室、蓋彼掘阱以陷我躬、設網以絆我足、  23耶和華歟、彼謀殺我、爾悉知之、勿赦其愆、勿塗其罪、使之傾覆於爾前、爾震怒時、宜處治之、