約翰施洗傳道開主前路
1上帝子耶穌基督福音之始、  2如先知以賽亞所載云、我遣我使在爾前、以修爾路、  3有呼於野者、其聲云、備主路、直其徑、  4約翰至、在野施洗、宣改悔之洗禮、俾罪得赦、  5舉猶太地、及耶路撒冷人、皆出就之、在約但河受其洗、而承己罪、  6約翰身衣駝毛、腰束革帶、食則蝗蟲野蜜、  7宣言曰、有後我來者、尤勝於我、即屈身解其履帶、我亦弗堪、  8我洗爾以水、彼將洗爾以聖神焉、○
耶穌受洗
9時耶穌來自加利利之拿撒勒、在約但受洗於約翰、  10由水而上、見天裂、聖神如鴿臨之、  11自天有聲云、爾乃我之愛子、我所欣悅者、○
被魔鬼試探
12聖神即促耶穌適野、  13在彼四旬、見試於撒但、與野獸處、天使事之、○
始傳福音
14 約翰下獄後、耶穌至加利利、宣上帝福音、  15曰、期已屆矣、上帝國邇矣、宜改悔、信福音、○
召彼得安得烈雅各約翰為門徒
16 耶穌經行加利利海濱、見西門與其弟安得烈、施網於海、蓋漁者也、  17耶穌謂之曰、從我、我將使爾為漁人者焉、  18即舍網從之、  19少進、見西庇太之子雅各、與其弟約翰、在舟補網、  20招之、遂別父及傭人於舟而從焉、○
驅逐邪鬼
21進迦百農、適安息日、耶穌入會堂訓誨、  22眾奇其訓、以其訓人如操權者、不類士子也、  23會堂中有患邪鬼者、  24呼曰、拿撒勒   耶穌、我儕與爾何涉、爾來滅我乎、我識爾為誰、乃上帝之聖者、  25耶穌斥之曰、緘爾口、出之、  26邪鬼拘攣其人、大呼而出、  27眾駭異、相問曰、此何耶、乃新教也、蓋彼以權命邪鬼、而邪鬼順之、  28其聲名遂洋溢於加利利四境、○
醫彼得之岳母
29甫出會堂、與雅各   約翰、進西門   安得烈家、  30西門之妻母病熱偃臥、或以告耶穌、  31耶穌前執其手、起之、熱即退、婦遂供事之、○
又醫多人
32及暮、日入時、有攜諸病者、患鬼者、就之、  33舉邑皆集於門、  34耶穌醫諸病者、且逐多鬼、不許鬼言、以其識己也、○  35詰朝昧爽、耶穌興、出而適野祈焉、  36西門與同人跡其所往、  37既遇、曰、眾尋爾、  38耶穌曰、偕我往附近鄉邑、亦宣教於彼、蓋我為是而來也、  39遂徧進加利利會堂、宣教逐鬼、○
醫治癩病
40有癩者就之、跪而求曰、爾若肯、必能潔我、  41耶穌憫焉、伸手撫之、曰、我肯、爾其潔哉、  42癩即除、其人潔矣、  43耶穌嚴戒而遣之、  44曰、慎勿告人、但往示身於祭司、因爾獲潔、獻摩西所命者、以證於眾、  45其人出、廣宣而播揚之、致耶穌不復顯然入城、爰居於野、四方就之、