以獅陷阱喻猶大王被虜
1爾當為以色列牧伯作哀歌、  2曰、爾母為何、乃牝獅也、蹲於眾獅間、撫育其子於稚獅中、  3養其一子、成為壯獅、學攫物而噬人、  4列國聞之、陷之以阱、以鈎曳至埃及、  5牝獅久俟、知失所望、復取一子、養成壯獅、  6往來於眾獅間、為獅之雄、學攫物而噬人、  7毀其宮室、墟其城邑、斯地及其所有、因其咆哮而成荒寂、  8四周列國、咸自各州攻之、張網其上、陷之於阱、  9拘以鈎、置於籠、攜至巴比倫王、曳入保障、使其吼聲、不復聞於以色列山、○
以葡萄樹見拔喻耶路撒冷傾毀
10爾母脩長若葡萄樹、植於水濱、因其水多、枝茂實繁、  11其枝堅強、堪作長者之杖、其榦干霄、其葉茂盛、高枝繁多、遠處可見、  12因怒見拔、委之於地、東風暵其果、強枝折而枯、為火所焚、  13今植於曠野旱乾之地、  14有火出於其枝、焚燬其果、致無堅強之榦、可為長者之杖、此乃哀歌、後必以為哀歌、