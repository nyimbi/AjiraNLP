施洗約翰遣門徒見耶穌
1 耶穌既命十二門徒、乃去彼、往諸邑、施教宣道、○  2約翰在獄、聞基督所行、則遣其徒問之、  3曰、當來者爾乎、抑他人是望乎、  4耶穌曰、以爾所聞所見、往告約翰、  5如瞽者明、跛者行、癩者潔、聾者聰、死者甦、貧者聞福音、  6凡不我棄者、福矣、
耶穌論約翰
7其人歸、耶穌舉約翰語眾曰、爾曩出野、何觀耶、風動之葦乎、  8抑爾出何觀耶、衣毳衣者乎、衣毳衣者、在王宮也、  9然則爾出何為也、觀先知乎、是也、我語汝、且卓越於先知也、  10此即經所謂、我遣我使先爾、以備爾路者、  11我誠語汝、婦之所生、未有大於施洗約翰者、然在天國之微者、猶大於彼也、  12自施洗約翰迄今、天國被攻、而攻者奮力得之、  13蓋諸先知及律法、預言至約翰而已、  14爾願承之、此即當來之以利亞也、  15有耳以聽者、宜聽焉、  16斯世將何以喻之、譬童子坐於市、呼其侶、  17曰、我吹籥、爾不踊、我舉哀、爾不擗、
民妄議約翰與耶穌
18蓋約翰至、不食不飲、人言其患鬼、  19人子至、式食式飲、人言其嗜食甘酒、稅吏罪人之友也、夫智也因其行而善之、○
嚴斥三城負恩不改惡行
20時、耶穌責其多行異能之諸邑、以其不改悔也、曰、  21禍哉哥拉汛乎、禍哉伯賽大乎、蓋在爾中所行之異能、若行於推羅   西頓則早衣麻蒙灰而改悔矣、  22我語汝、當鞫日、推羅   西頓之刑、較爾猶易受也、  23迦百農歟、爾將升於天乎、必下陰府耳、蓋在爾中所行異能、若行於所多瑪、則今日猶存、  24我語汝、當鞫日、所多瑪之刑、較爾猶易受也、○
讚美天父以福音顯示愚蒙
25 耶穌又曰、父乎、天地主也、我讚爾、以此事、於智者達者則隱之、於赤子則顯之、  26父乎然也、此乃爾所悅者也、  27萬有由父賜我、父之外無識子者、子及子所欲示者之外、無識父者、
召負重者就己賜以平安
28凡勞苦負重者就我、我賜爾安、  29我心溫柔謙遜、宜負我軛而學我、則爾心獲安、  30蓋我軛易、我負輕也、