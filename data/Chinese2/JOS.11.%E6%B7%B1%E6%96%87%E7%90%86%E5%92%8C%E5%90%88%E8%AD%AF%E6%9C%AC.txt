1 夏瑣王耶賓既聞此事、遣人往見瑪頓王約巴、暨伸崙   押煞二王、  2與居北方山地、暨基尼烈南之亞拉巴、那弗多珥西之窪地諸王、  3及居東西之迦南人、與亞摩利人、赫人、比利洗人、並居山地之耶布斯人、米斯巴地、黑門山麓之希未人、  4皆率軍旅而出、其人多如海沙、車馬甚眾、  5列王咸集、建營米倫水濱、欲與以色列人戰、  6耶和華諭約書亞曰、勿緣之而懼、明日此時、我以見殺之眾、付以色列人、爾當斷其馬筋、焚其車輛、  7約書亞率軍旅、猝至米倫水濱攻之、  8耶和華付之於以色列人手、遂擊之、追至大西頓、與米斯利弗瑪音、迄於東方之米斯巴平原、俱翦滅之、靡有孑遺、  9約書亞遵耶和華命而行、斷其馬筋、焚其車輛、
焚夏瑣
10 夏瑣素為諸國之首、約書亞返取之、刃擊其王、  11以色列人刃擊居民、悉行翦滅、凡有氣息者、靡有孑遺、火焚夏瑣、  12約書亞取斯諸邑與其王、刃擊其眾、而翦滅之、循耶和華僕摩西所命、  13建於山岡之邑、以色列人不焚、惟夏瑣為約書亞所燬、  14諸邑貨財牲畜、以色列人取而歸己、人則以刃擊之、至於盡滅、凡有氣息者、靡有孑遺、  15昔耶和華所命其僕摩西、摩西傳命約書亞者、約書亞悉遵行之、一無所違、○
約書亞攻取之地
16 約書亞盡取斯土、即山地、南土、歌珊四境、及其窪地、亞拉巴與以色列山地、及其窪地、  17自上西珥之哈拉山、至黑門山麓、利巴嫩谷之巴力迦得、並取其王、擊而殺之、  18約書亞與諸王相戰日久、  19居基遍之希未人而外、無一邑與以色列人修好者、以色列人悉戰而取之、  20蓋耶和華聽其剛愎厥心、與以色列人戰、而被翦滅、不蒙矜恤、循耶和華諭摩西之命、○  21是時約書亞往山地、滅亞衲族、即自希伯崙、底璧、亞拿伯、猶大山地、以色列山地、盡滅其眾、而毀其邑、  22亞衲族於以色列地、靡有孑遺、惟於迦薩、迦特、亞實突有之、  23約書亞循耶和華諭摩西之命、取斯全地、以給以色列人為業、依其支派班列、厥後其地息戰、