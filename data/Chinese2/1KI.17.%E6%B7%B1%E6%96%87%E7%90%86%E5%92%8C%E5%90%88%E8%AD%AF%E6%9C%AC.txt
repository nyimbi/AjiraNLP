以利亞預言旱荒
1旅於基列之提斯比人以利亞、告亞哈曰、我指所事維生之耶和華、以色列之上帝而誓、此數年間、非我有言、則雨露不降、  2耶和華諭以利亞曰、  3去此東往、匿於約但東之基立溪濱、  4可飲溪水、我命烏食爾、  5遂遵耶和華命、往約但東之基立溪濱居焉、  6烏朝夕以餅與肉給之、所飲者、此溪之水、  7日久無雨降於其地、溪水盡涸、○
以利亞增嫠婦之麵與油
8耶和華諭以利亞曰、  9起往西頓之撒勒法、而居於彼、我已命在彼之嫠婦供養爾、  10遂起、往撒勒法、至邑門、見嫠婦採薪、呼之曰、請爾以器、取水少許以飲我、  11婦往時、又呼之曰、請爾手持片餅與我、  12曰、我指爾之上帝、維生之耶和華以誓、我無餅、惟餘一握之麵於罌、少許之油於瓶、今採薪二、歸而為我及子備之、食之而死、  13以利亞曰、勿懼、其往、如爾所言而行、先為我作小餅、攜之至、後為爾及子作餅、  14蓋以色列之上帝耶和華曰、罌內之麵不減、瓶中之油不罄、迨耶和華降雨於地、  15婦往、遵以利亞言而行、婦與其家、及以利亞、食之多日、  16罌內之麵不減、瓶中之油不罄、如耶和華藉以利亞所言、  17厥後、家主之子遘疾甚劇、至無氣息、  18婦謂以利亞曰、上帝僕歟、我與爾何與、爾來此、使憶我罪、而殺我子耶、
復活其子
19曰、以子付我、遂取諸母懷、抱至所居之樓、置於己牀、  20籲耶和華曰、我上帝耶和華歟、我旅此嫠之家、汝豈降災於彼、以殺其子乎、  21乃伏於子身者三、籲耶和華曰、我上帝耶和華歟、祈使此子之魂、返於其軀、  22耶和華允其所祈、子魂乃返而甦、  23以利亞攜之下樓、入室、付於其母、曰、汝子復生矣、  24婦曰、我今知爾乃上帝僕、耶和華藉爾口所言者、真實無妄、