勸長老牧養羊羣
1我勸爾中諸長老、我亦同為長老、證基督受苦、共與將顯之榮者、  2宜牧爾中上帝羣而督之、非由強、乃由願、非趨利、乃樂為、  3勿主持所託、乃模範於眾、  4於牧長顯著時、必得不敝之榮冕、
勸年幼者順服長老
5幼宜服長、爾曹謙以自束、互相服役、蓋上帝拒驕泰者、賜恩卑遜者、  6故於上帝大能之下、爾當自卑、俾得屆期擢爾、  7以凡所慮者託之、蓋彼眷顧爾也、
勸眾儆醒謹防魔鬼
8宜節制儆醒、爾敵乃魔、如吼獅徧行、覓可吞噬者、  9宜堅於信以禦之、知爾兄弟在世亦經此苦、  10施諸恩之上帝、緣基督召爾享其永榮、俾爾於暫苦後、完全、堅固、強健、  11願權勢歸之、爰及世世、阿們、○
祈禱問安
12我畧書此、由我視為忠信之兄弟西拉、遺爾以為勸、且證此為上帝真恩、爾宜堅立其中、  13在巴比倫之會、與爾共蒙選者、及吾子馬可問爾安、  14宜接吻以愛、互相問安、願爾宗基督者獲平康焉、