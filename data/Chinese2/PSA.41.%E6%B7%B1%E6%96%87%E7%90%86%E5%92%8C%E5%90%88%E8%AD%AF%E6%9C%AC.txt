遘疾時怨契友言行虛偽
大衛之詩使伶長歌之○
1眷顧貧乏者福矣、遭難之日、耶和華必援之兮、  2耶和華必佑之、使之生存、獲福於斯土、勿付之於敵、以遂其欲兮、  3彼委頓在牀、耶和華必扶持之、於疾病時、治其臥榻兮、  4我曰、耶和華歟、尚其憫我醫我、我獲罪於爾兮、  5我敵以惡言瀆我曰、彼何時死、其名泯滅兮、  6設彼來見、言則虛妄、心蓄奸惡、出而道之兮、  7凡憾我者竊議我、謀害我兮、  8彼謂惡疾附於其身、既已偃臥、永不復起兮、  9我之密友、我之所恃、食我餅者、舉踵敵我兮、  10耶和華歟、尚其矜我、使我興起、以報復之兮、  11敵不奏凱、則知爾乃悅我兮、  12我行正直、爾扶持我、立我於爾前、迄於永久兮、○  13以色列之上帝耶和華、當頌美之、永世靡暨、誠所願兮、誠所願兮、