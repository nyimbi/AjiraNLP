以利沙為嫠婦行奇事
1有一婦、先知徒之妻也、呼以利沙曰、爾僕我夫已死、彼素寅畏耶和華、爾所知也、今債主至、欲取我二子為奴、  2以利沙曰、我可為爾何為、家中何所有、其告我、曰、婢家無長物、惟油一瓶、  3曰、爾往於外、假空器於諸鄰、勿少假焉、  4入室閉門、爾與爾子在內、傾油於諸器、盈則移於側、  5乃別以利沙、閉門與子在室、子運器、婦傾油、  6諸器既盈、婦謂子曰、再取一器、子曰、無之、油即止、  7婦遂往告上帝僕、上帝僕曰、鬻油償債、所餘者、爾與子賴以度日、○
書念婦接待以利沙
8一日以利沙經書念、在彼有一貴婦、強之食、後每經其所、則入而食、  9婦謂夫曰、我知屢經我所者、乃上帝聖僕也、  10我儕當於屋巔、建一小室、內置牀几椅及燈臺、彼至我所、可寓其間、  11一日以利沙至、入室而臥、  12謂其僕基哈西曰、召書念婦來、遂召之至、立於其前、  13以利沙謂其僕曰、告之云、爾既為我思慮周密、我當為爾何為、爾於王、或軍長、有所求乎、婦曰、我居於我民中、安甚、  14以利沙曰、然則為之何為、基哈西曰、婦無子、其夫已老矣、  15曰、再召之至、既至立於門、
書念婦生子
16 以利沙曰、歲月既周、至於此時、爾必抱子、曰、不然、我主上帝僕歟、勿誑爾婢、  17婦果懷妊、屆期生子、如以利沙所言、  18子稍長、一日往穫者所、見其父、  19謂父曰、我首、我首、父謂僕曰、抱至其母、
子死以利沙甦之
20既抱之付其母、子坐母膝、日中而死、  21母抱之而上、置於上帝僕之牀、閉門而出、  22呼夫曰、請遣一僕、攜一驢至、我趨詣上帝僕而返、  23夫曰、今日非月朔、非安息日、爾往見之何為、曰、此行平安、  24遂備驢、謂僕曰、驅驢前往、非我命爾、則勿緩、  25乃往迦密山、詣上帝僕、上帝僕遙見之、謂僕基哈西曰、試觀書念婦至矣、  26汝趨迎之、問曰、爾安乎、爾夫安乎、爾子安乎、婦曰、安、  27婦登山、詣上帝僕、則抱其足、基哈西近而推之、上帝僕曰、聽之、其心憂苦、而耶和華隱之、未以示我、  28婦曰、我豈求於我主、欲得子乎、我非曰勿誑我乎、  29以利沙謂基哈西曰、束爾腰、執我杖而往、遇人勿問安、人問安勿答之、置我杖於子面、  30子之母曰、我指維生之耶和華、與爾生命而誓、我不離爾、以利沙遂起隨之、  31基哈西先往、置杖於子面、而無聲無覺、乃返迎以利沙、告之曰、子未醒、  32以利沙入室、見子已死、臥於其牀、  33遂閉門、惟其二人在內、祈禱耶和華、  34既而登牀、伏於子身、口與口、目與目、手與手、皆相對、又伏於子身、子體漸溫、  35乃下、往來於室中、復上、伏於子身、子發嚏七、目遂啟、  36以利沙召基哈西曰、召書念婦至、乃召之、既至、以利沙曰、抱爾子、  37婦入、在其足前、俯伏於地、抱子而出、○
先知徒中毒以利沙解之
38 以利沙復至吉甲、其地適饑、先知徒坐於其前、以利沙命其僕曰、置巨釜、為先知徒煮羹、  39有人往田採蔬、遇野瓜摘之、盈懷而歸、剖之、投於煮羹之釜、不識之也、  40傾之出、以予眾、食時、眾呼曰、上帝僕歟、釜中有死毒、遂不能食、  41以利沙曰、攜麵至、遂投麵於釜、曰、傾之出、予眾食、而釜中無毒矣、○
以二十餅飽百人
42有人自巴力沙利沙來、攜初實之麰麥餅二十、及新穗、藏於囊中、奉於上帝僕、上帝僕曰、予眾食之、  43其僕曰、何也、豈陳此以供百人乎、曰、予眾食之、蓋耶和華云、眾必食之而有餘、  44僕遂陳於眾前、食之而有餘、如耶和華所言、