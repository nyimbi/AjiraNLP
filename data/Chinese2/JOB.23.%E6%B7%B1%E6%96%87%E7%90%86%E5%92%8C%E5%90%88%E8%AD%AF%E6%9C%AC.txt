約伯自言願詣上帝陳述其冤
1 約伯曰、  2今我之愬、謂為悖逆、而所受之譴責、甚於我之呻吟、  3深願知於何處尋之、詣乎其位、  4以我之獄、陳於其前、辨白之詞、充乎我口、  5必得知其所答、悉其所言、  6彼豈以其大能與我爭乎、非也、必俞允我、  7在彼、正人可與之辯、則我得永脫於鞫者、  8我行於前、彼不在焉、我退於後、亦不見之、  9彼造作於左、我不能睹、彼隱匿於右、我不克覯、
自言守道弗違
10惟彼知我行徑、既經試鍊、我必出如精金、  11我足謹履其步武、我守其道而不離、  12其脣所出之命、我未遺棄、保存其口之言、重於所需之食、  13惟其志維一、誰能易之、其心所欲、則必行之、  14為我所定、彼必成之、如是之事、彼多有之、  15故我在其前而驚惶、思之則恐懼、  16上帝使我心頹敗、全能者使我驚駭、  17我之恐懼、非因幽暗、非因昏黑蔽我面也、