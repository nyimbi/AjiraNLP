耶和華將除眾民所賴者
1萬軍之主耶和華、將去耶路撒冷及猶大之梃與杖、即其所恃之糧、所賴之水、  2除其勇士、戰士、士師、先知、卜人、長老、  3五十夫長、貴介、謀士、良工、術士、  4我將使童穉為其長、孩提主其治、  5人民相虐、鄰里相殘、少凌長、卑侮尊、  6或在父家持其兄弟曰、爾有衣、可為我長、此傾覆者、歸爾掌握、  7維時、其人揚聲言曰、我不為醫、我家無糧無衣、不可立我為民長也、  8耶路撒冷頹敗、猶大傾覆、因其所言所行、逆耶和華、觸厥威榮之目、  9彼之容貌、自為之證、猶所多瑪自著其罪、而不之掩、禍哉其人、自取其害、  10宜語義者福矣、必食其行之果、  11禍哉惡人、必遘凶殃、將依其手所為而受報也、
導民者誘民於邪
12至於我民、童穉虐之、婦女治之、噫嘻我民、導者誘爾、毀爾蹊徑、○  13耶和華將起而辯論、立而審鞫斯民、  14耶和華將詰其民長與牧伯曰、吞噬葡萄園者爾也、掠貧民之物、藏於爾室、  15萬軍之主耶和華曰、爾曹壓制我民、挫折貧人之面、果何為哉、○
妖豔驕侈之女必遭災禍
16耶和華又曰、錫安女驕傲、行而延頸、送目流盼、碎步嬝娜、足音鏗鏘、  17故主必使其頂結痂、耶和華必露其下體、  18是日也、主必除其足釧之飾、及其髻網、月筓、  19耳環、手釧、面帕、  20冠巾、足鏈、文紳、香盒、符籙、  21指環、鼻環、  22吉服、長袍、帔肩、荷囊、  23手鏡、衵服、纏頭之巾、被身之布、  24以臭代香、以索代紳、以童首代重髮、以麻布代華服、以烙印代姿容、  25爾之丁男仆於鋒刃、武士死於戰陳、  26邑門悲哀號咷、錫安女寂寞、而坐於地焉、