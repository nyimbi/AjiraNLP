自覺有罪者宜靠中保耶穌
1我小子乎、我書此遺爾、免爾干罪、人若干罪、則我儕於父前有代言者、即義者耶穌基督也、  2彼為我罪作挽回之祭、不第為我亦為舉世焉、
真知上帝者必守其誡
3我若守其誡、則自知識之也、  4人自謂識之、而不守其誡則為誑、真理不在彼衷矣、  5惟守其道者、則上帝之愛、誠成全於彼矣、以是知我儕在主中也、  6自謂恆在主中者、其所行當如彼所行也、○
誡命大旨乃愛
7愛友乎、我書予爾者非新誡、乃爾自初所有之舊誡、舊誡也者、即爾所聞之道也、  8再者我以新誡書予爾、其事在彼為真、在爾亦然、因幽暗漸逝、真光已照、  9人自謂在光中、而惡兄弟、乃尚在暗中也、  10愛兄弟者、乃居光中、無由傾躓、  11惟惡兄弟者、乃在暗中、且行於暗中、不知所往、因暗盲其目也、○  12小子乎、我書予爾、以爾諸罪、因其名見赦矣、  13父老乎、我書予爾、以爾識自始而有者、少者乎、我書予爾、以爾已勝惡者、孺子乎、我曾書予爾、以爾識父、  14父老乎、我曾書予爾、以爾識自始而有者、少者乎、我曾書予爾、以爾剛健、且上帝之道、恆在爾中、而爾已勝惡者、
勿愛戀世俗
15勿愛斯世與在世之物、人若愛世、則父之愛不在其衷、  16蓋凡在世者、如形軀之慾、眼目之慾、並此生之驕矜、皆非由父、乃由世也、  17且世漸逝、其慾亦然、惟行上帝旨者永存、○
宜謹防敵基督者
18孺子乎、斯乃末時、爾嘗聞有敵基督者至、今已多有敵基督者興起矣、是以知為末時也、  19彼自我而出、但非屬我者、若其屬我、則恆偕我矣、然其出也、乃顯其皆非屬我也、  20爾受膏於聖者、無不知也、  21我書予爾、非因爾不識真理、乃因爾識之、且凡虛誑、非由於真理也、  22誑者誰耶、非不認耶穌為基督者乎、其不認父與子者、即敵基督者也、  23凡不認子者、不有父也、認子者即有父也、
宜堅守聖道
24爾曹自始所聞者、當恆在爾衷、若然、則爾亦恆在子及父中矣、  25此其所許我者即永生也、  26我書此遺爾、乃指惑爾之人、
聖神必以正道指示門徒
27惟爾自主所受之膏、恆在爾衷、則不須人訓爾、彼之膏、即以諸事訓爾、是乃真而無誑、爾曹當依其所訓、恆在彼中矣、  28小子乎、今宜恆在彼中、迨彼顯著、我儕於其降臨時、可毅然而無愧、  29爾若知彼為義、則知凡行義者、由之而生也、