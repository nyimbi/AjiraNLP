1宮女曰王女歟、爾足著履、何其美好、爾股豐潤如玉、巧工所製、  2腰若圓盂、不缺調和之酒、腹若積麥、環以百合之花、  3乳若麀鹿孿生之子、  4領若象牙之臺、目若巴特拉倂門旁之希實本沼、鼻若大馬色相對之利巴嫩樓、  5首若迦密、鬈髮曼鬋、其色維紫、王為所繫、  6愛情在於諸樂、何其美好、可悅之甚、  7所羅門曰爾之軀幹有如椶樹、乳若其果之纍然、  8我謂必攀椶樹、而執其枝、願爾乳若葡萄之纍然、氣息香如㰋果、  9口若旨酒、書拉密女曰為使我所愛者暢飲、流入寢者之口、  10我屬我所愛者、彼亦戀我、
新婦請新郎同適葡萄園
11我所愛者其來、爾我同往田野、宿於鳳仙花間、  12詰旦夙興、適葡萄園、觀葡萄萌芽舒蕊否、石榴著花未、在彼陳我愛情、  13我所愛者、風茄吐香、門上有諸嘉果、新陳俱備、乃我為爾所蓄者、