保羅在亞基帕王前歷述一生之事
1 亞基帕謂保羅曰、許爾自陳、保羅舉手訴曰、  2亞基帕王乎、我為猶太人所訟者、今日得陳於爾前則幸、  3更幸者、因猶太人之例規辯端、皆爾所知、故求寬忍聽我、  4我自少小時為人若何、自始偕我故土之民、及在耶路撒冷、猶太人皆知之、  5彼儻肯作證、則知我自始依我教至嚴之門、為法利賽人也、  6今我立而被鞫、乃為望上帝所許於列祖者、  7我十二支、日夜殷勤崇事、亦望獲此許耳、王乎、我為此望、為猶太人所訟、  8上帝若起夫死者、爾曹何以為不可信乎、  9昔我意謂拿撒勒   耶穌之名、當多方攻之、  10又嘗行之於耶路撒冷、且由祭司諸長受權、多囚聖徒、迨其見殺、我亦許之、  11又屢刑之於會堂、強使褻瀆、攻之益狂、窘逐之至於外邑、
言己在途中受感化蒙主召為使徒
12王乎、我以祭司諸長之權、奉命往大馬色、  13時當正午、途中見自天有光、燦耀於日、環照我及同行者、  14眾皆仆地、我聞有聲、以希伯來音語我曰、掃羅、掃羅、何窘逐我、爾以足觸莿、難矣、  15我曰、主歟、爾為誰、曰、我乃爾所窘逐之耶穌也、  16起而立、蓋我特見於爾、立爾為役與證、以證爾所見、及我將示爾者、  17我將拯爾於斯民、及異邦中、  18即今遣爾就之者、俾啟其目、使之離暗就光、脫撒但之權、而歸上帝、致得罪赦、同獲因信成聖之業、  19亞基帕王乎、是以我未違自天之示、  20乃先於大馬色、次於耶路撒冷、舉猶太地、爰及異邦人、告之宜改悔、歸上帝、而行事符於改悔、  21猶太人因此執我於殿、欲殺我、  22然我蒙上帝之佑、今日猶存、並證於尊者卑者之前、所言無非先知及摩西預言之事、  23即基督必受害、本其由死復起、光照斯民、及異邦人也、○
非斯都言保羅癲狂保羅謙以答之
24 保羅如此申訴、非斯都大聲曰、保羅、爾狂矣、爾多學、令爾狂矣、  25曰、非斯都大人、我非狂、我所言者、乃真實通明之言、  26以王知此、故於王前毅然言之、且深信此事、無所隱諱、蓋非行於僻隅也、
亞基帕王聞保羅勸言幾乎為耶穌門徒
27 亞基帕王乎、爾信諸先知否、我知爾信也、  28亞基帕謂保羅曰、爾以少許之勸勉、令我為基督徒耶、  29保羅曰、我求上帝、無論以少以多、不獨使爾、即凡今日聽我者、除此械繫、均與我無異也、○
眾官俱言其無罪
30王與方伯、及百尼基氏、並同坐者皆起、  31退而相語曰、斯人所為、無當死當繫之事、  32亞基帕謂非斯都曰、斯人若未上叩該撒、釋之可也、