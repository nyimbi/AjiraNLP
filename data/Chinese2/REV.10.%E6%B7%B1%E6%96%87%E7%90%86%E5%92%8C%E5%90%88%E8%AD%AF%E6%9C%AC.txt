大力天使顯現手持小卷
1我又見有力之使者、自天而降、衣以雲、首有虹、容如日、足如火柱、  2手執已展之小卷、右足著海、左足著地、  3大聲而呼、如獅吼焉、呼時七雷發厥聲、  4發聲時、我將書之、聞自天有聲曰、七雷所發者、緘之勿書、
指永生主而誓以明時不再延
5我所見立於海與地之使者、舉右手向天、  6指生至世世、造天地海與其中之物者、誓曰、時不復延矣、  7惟於第七使者發聲之日、將吹之時、上帝之奧妙遂成、如所宣嘉音於其僕諸先知也、  8聞自天之聲復語我曰、立於海及地之使者、手執已展之小卷、汝往取之、
天使命約翰食卷
9我遂就使者曰、以小卷予我、彼則曰、取而食之、必苦爾腹、在爾口則甘如蜜、  10於是我自使者之手取小卷食之、在口甘如蜜、既食、我腹則苦、  11又語我曰、爾當復指諸民諸邦諸方諸王而預言、