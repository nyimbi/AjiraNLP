患白濁等疾之例
1耶和華諭摩西   亞倫曰、  2告以色列族云、人患白濁、是蒙不潔、  3或淋或凝、俱蒙不潔、  4所臥之牀、所坐之物、悉為不潔、  5捫其牀者、必蒙不潔、當澣衣濯身、迨夕乃免、  6坐其座者、必蒙不潔、當澣衣濯身、迨夕乃免、  7捫其體者、必蒙不潔、當澣衣濯身、迨夕乃免、  8患白濁者、唾於潔者之身、其人則蒙不潔、當澣衣濯身、迨夕乃免、  9患者所乘之鞍、必蒙不潔、  10凡其所御之物、捫之者必蒙不潔、迨夕乃免、負之者亦蒙不潔、當澣衣濯身、迨夕乃免、  11患者不盥手而捫人、其人必蒙不潔、當澣衣濯身、迨夕乃免、  12捫瓦器必毀、捫木器必洗、  13患者成潔、必計七日、洗滌其衣、以活水濯其身、而後為潔、  14越至八日、必取鳲鳩二、或雛鴿二、至耶和華前、會幕之門、付於祭司、  15祭司獻之、一為贖罪祭、一為燔祭、緣其所患之疾、為之贖罪於耶和華前、○  16如人夢遺、則蒙不潔、必濯全體、迨夕乃免、  17或衣或皮、為精所玷、俱蒙不潔、當澣以水、迨夕乃免、  18男女媾精、俱蒙不潔、必濯其身、迨夕乃免、○  19婦行癸流血、必蒙不潔、計至七日、凡捫之者、必蒙不潔、迨夕乃免、  20婦不潔時、所寢之牀、所坐之物、必蒙不潔、  21捫其牀者、必蒙不潔、當澣衣濯身、迨夕乃免、  22捫其座者、必蒙不潔、當澣衣濯身、迨夕乃免、  23在牀及座之物、凡捫之者、必蒙不潔、迨夕乃免、  24若與斯婦同寢、染其污衊、必蒙不潔、歷至七日、其人所寢之牀、亦為不潔、○  25婦行癸之前、患痭多日、或行癸之後患痭、俱蒙不潔、患痭之時、皆為不潔、如行癸之時然、  26患痭之日、所寢之牀、所坐之物、必蒙不潔、如行癸之日然、  27凡捫斯物者、必蒙不潔、當澣衣濯身、迨夕乃免、  28厥痭既止、必計七日、然後為潔、  29越至八日、必取鳲鳩二、或雛鴿二、至會幕門、付於祭司、  30祭司獻之、一為贖罪祭、一為燔祭、緣其患痭不潔、為之贖罪於耶和華前、  31如是區別以色列族、使離污衊、免玷我幕、陷於死亡、○  32凡男患白濁及夢遺、致蒙厥污、  33女患行癸之疾、或患淋之男女、或與不潔之婦同寢者、其例若此、