僕人宜盡己分
1凡服軛之奴、當視其主為可尊、免上帝之名與教受謗也、  2其主為信徒、勿因其為兄弟而輕視之、宜服事維勤、緣得其善工者、乃信而蒙愛者也、爾當以此訓之勸之、○
宜遠避傳異教者
3若有傳異教、不從我主耶穌基督之正言、不依敬虔之教者、  4乃自衒無知、惟務言詞之爭辯、致生媢嫉、爭競、訕謗、妄疑、  5及壞心志喪真理者之紛爭、彼以敬虔為利途也、
敬主大有益處
6然敬虔而知足、其利大矣、  7蓋我儕入世、無所攜來、逝世亦無所攜去、  8惟有衣食即當知足、
貪為萬惡根源
9圖富有者、乃陷於誘惑機檻、及無知有害之諸慾、溺人於滅亡者也、  10蓋好利為萬惡之根、有慕之者、迷失乎信、以多苦自刺、○
保羅鄭重命提摩太
11惟爾屬上帝者、宜遠此而趨於義、虔、信、愛、忍、謙、  12當為道而戰善戰、執乎永生、即爾為之奉召、於眾證者前承其善承也、  13我於發育萬有之上帝、及證善承於本丟彼拉多之基督耶穌前、  14諭爾宜守此命、無玷無責、俟我主耶穌基督之顯、  15屆期、有可頌獨一秉權者、為諸王之王、諸主之主、將示之、  16惟彼永生、居於不得近之光、人所未見、亦不能見、願至尊與永權歸之、阿們、○
富者須去驕傲
17當諭今世之富有者、志勿高、勿望無定之財、惟望上帝、即厚以百物賜我者、  18又諭之為善、富於善行、喜於施濟、樂與眾共、  19為己積累善基、以備厥後、俾執維生即真生也、○
保羅勉提摩太遵守真道
20 提摩太乎、宜守所託、遠不經之空談、及偽智之抵禦、  21有人以此自許、而於道則失之矣、○願恩偕爾曹焉、