嫠婦捐錢耶穌讚之
1 耶穌舉目、見諸富者以所捐者輸庫、  2又見一貧嫠、輸小錢二、  3則曰、我誠語汝、此貧嫠所輸者較眾尤多也、  4蓋眾由其羨餘、此則由其不足、即其所以養生者、盡輸之也、○
預言聖殿與耶路撒冷俱必傾毀
5或論殿以美石、及所獻之珍物為飾、  6耶穌曰、爾所見諸物、日將至、無石遺於石上、而弗圮也、  7眾問曰、夫子、何時有此、斯事將應之時、有何兆乎、  8曰、慎毋受惑、蓋將多有冒我名而來者云、我基督也、又云、期已近矣、爾勿從之、  9爾聞戰與亂、勿驚惶、蓋斯事必先有、惟盡期未即至耳、○
世間必有大災難
10又謂之曰、民將攻民、國將攻國、  11地大震、隨在饑疫、自天有可畏之象、與至大之兆、
門徒必受逼迫
12此諸事之先、人將執爾、窘爾、付爾於會堂、下爾於囹圄、為我名曳爾至君王方伯前、  13斯將反為爾證也、  14故宜定爾心、毋先慮何以訴、  15蓋我將賜爾才辯智慧、爾諸仇不能抵拒辯駁也、  16爾將為父母兄弟親戚朋友所付、爾中且有見殺者、  17爾為我名、將見憾於眾、  18然爾之一髮、亦不喪也、  19爾之生、將於恆忍得之、○
人子降臨之先必有預兆
20爾見耶路撒冷為軍所圍、則知其荒墟近矣、  21時在猶太者、宜遁於山、在邑者宜出、在田者勿入、  22蓋此乃報復之日、致所載者皆應也、  23是日也、妊婦乳婦禍矣、蓋其地必有大災、怒及斯民、  24彼將仆於鋒刃、擄於諸國、耶路撒冷為異邦蹂躪、迨異邦之期滿焉、  25日月星辰、將有異兆、在地諸國困苦顚連、海波漰湃故也、  26人因危懼、並虞將臨於世之事而昏絕、天象震動故也、  27時、將見人子以大權大榮、乘雲而來、  28甫有斯事、爾宜興起翹首、蓋爾之贖近矣、○  29又設喻謂之曰、試觀無花果與諸樹、  30方其萌芽、爾見之、則知夏近矣、  31如是、爾見斯事至、則知上帝國近矣、  32我誠語汝、此代未逝、斯事皆成、  33天地必廢、我言不廢、○
門徒宜常儆醒祈禱
34爾當自慎、勿以饜飲沈湎、世之憧擾累爾心、免其日如機檻、突然臨爾、  35蓋此日必臨於全地之居人、  36爾惟隨時儆醒祈求、俾爾得避此將來之事、而立於人子前、○  37耶穌日在殿訓誨、夜出至橄欖山宿焉、  38庶民黎明就於殿以聽之、