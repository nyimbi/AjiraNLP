善惡互論垂為箴言
1清酒生侮慢、醇醪致喧譁、因之而搖曳者、是為不智、  2王威如獅吼、攖其怒者戕厥生、  3遠爭為人之榮、愚人乃務啟釁、  4惰者冬時不事耕耘、穡時乞而弗得、  5心藏謀畧、有若淵水、惟達者汲之、  6自述其仁者眾、忠信之人、誰得遇之、  7義者行正、子孫蒙福、  8王升鞫位、瞠目而視、諸惡消散、  9郭能自謂已清我心、我潔無罪、  10權量不一其制、皆耶和華所惡、  11孩童所為、或清或正、因之而顯、  12能聞之耳、能見之目、俱耶和華所造、  13勿貪寢、免致匱乏、當啟目、則得飽飫、  14購物之人、每曰惡惡、既去則誇美之、  15黃金既有、珍珠亦多、惟哲言為珍寶、  16為外人作保者、可取其衣、為異族作保者、可質其身、  17欺人得餅、自覺其甘、終則沙充厥口、  18定策每因集議、決戰宜有智謀、
19佚遊閑談者、發人陰私、孔張厥口者、勿與交際、  20詛父母者、其燈必滅、幽暗甚深、  21始而驟富、終不為福、  22勿言我必復仇、惟仰望耶和華、彼必救爾、  23異制之石、耶和華所惡、詐偽之衡、乃為不善、  24人之步履、耶和華所定、焉能自識其道、  25遽謂斯物為聖、許願而後察之、乃自陷於網羅、  26智慧之王簸散惡人、以輪碾之、  27人之靈為耶和華之燈、燭照隱衷、  28仁慈誠實保王身、其位亦因仁慈而堅立、  29能力為少者之榮、皓首為老人之美、  30鞭傷可去罪惡、扑責入人甚深、