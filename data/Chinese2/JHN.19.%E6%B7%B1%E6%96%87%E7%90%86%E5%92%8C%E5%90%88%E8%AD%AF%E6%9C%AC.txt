彼拉多鞭打耶穌兵亦多方辱之
1 彼拉多遂取耶穌鞭之、  2士卒編棘冕、冠其首、衣以紫袍、  3曰、安哉、猶太人王歟、遂批之、  4彼拉多復出、語眾曰、我引之出就爾、令爾知我不見其何辜也、  5於是耶穌冠棘冕、衣紫袍而出、彼拉多又謂眾曰、試觀斯人、
彼拉多欲釋耶穌猶太人不從
6祭司諸長、及眾隸見之、呼曰、釘之十架、釘之十架、彼拉多曰、爾自釘之、我不見其何辜也、  7猶太人曰、我儕有律、依律彼當死、以其擅為上帝子也、
彼拉多復審
8 彼拉多聞之、益懼、  9復入公廨、謂耶穌曰、爾奚自、耶穌弗答、  10彼拉多曰、爾弗與我言乎、豈不知我有權釋爾、亦有權釘爾於十架乎、  11耶穌曰、非自上賜爾、爾則無權於我、故以我付爾者、罪尤大也、
猶太人極力求彼拉多殺耶穌
12由是彼拉多思何以釋之、猶太人呼曰、爾釋斯人、非忠於該撒、凡擅謂為王者、叛該撒也、  13彼拉多聞之、引耶穌出、升公座、其處稱鋪石、希伯來音、曰厄巴大、  14時乃備逾越節之日、約日中、彼拉多謂猶太人曰、試觀爾王、  15眾呼曰、去之、去之、釘之十架、彼拉多曰、我以爾王釘十架乎、祭司諸長對曰、該撒外、我無王也、
彼拉多付耶穌於眾耶穌負十字架出城
16遂以耶穌付於眾、以釘十架、○  17眾曳之、耶穌自負十架而出、至一地、名髑髏處、希伯來音、曰各各他、  18在彼釘之十架、同釘二人、一左一右、耶穌在中、  19彼拉多書標懸於十架、曰、猶太人王、拿撒勒   耶穌、  20猶太人多讀此標、因耶穌釘處近邑、且以希伯來、羅馬、希利尼文書之、  21猶太祭司諸長、謂彼拉多曰、勿書猶太人王、惟書自謂猶太人王、  22彼拉多曰、我所書者已書之矣、○
釘十字架
23士卒既釘耶穌於十架、取其衣四分之、各得其一、又取其裏衣、此衣無縫、乃自上渾織而成者、
兵丁為衣拈鬮
24士卒相語曰、勿裂之、鬮觀誰得、以應經所云、彼分我衣、而鬮我服、斯事士卒果行之、  25耶穌之母、與其母之姊妹、及革羅罷之妻馬利亞、並抹大拉之馬利亞、近耶穌十架而立、
耶穌託其母於約翰
26 耶穌見其母及所愛之徒立於旁、謂母曰、媼歟、視爾子、  27又謂門徒曰、視爾母、自是門徒接之以歸、○  28耶穌知諸事既成、致驗經言、乃曰、我渴矣、  29在彼有器、滿盛以醯、或以海絨浸之、束於牛膝莖、遞至其口、  30耶穌受醯、曰、成矣、遂俯首歸其靈焉、○
耶穌死
31時乃備節之日、猶太人不欲安息日留屍於十架、蓋此安息日、乃大日也、遂求彼拉多令折其脛、而去之、  32士卒至、將與之同釘者、以次折其脛、  33及耶穌、見其已死、不折之、
兵丁以槍刺耶穌之脇
34惟一卒以戈刺其脇、血與水即出、  35見者證之、其證也真、自知其言真、俾爾亦信也、  36斯事悉成、以應經言、其骨無一見折也、  37又言、眾將視其所刺者、○
約瑟與尼哥底母安葬耶穌
38此後、有亞利馬太   約瑟者、耶穌門徒也、因畏猶太人、隱諱之、求彼拉多俾取耶穌屍、彼拉多許之、遂往取焉、  39又有尼哥底母、即昔夜就耶穌者也、攜沒藥和沈香約百斤而來、  40二人遂取耶穌屍、以枲布加香品裹之、循猶太人葬例也、  41釘十架之處有園、中有新墓、從無葬者、  42因猶太人備節之日、且墓邇、故葬耶穌於彼焉、