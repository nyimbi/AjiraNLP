特簡比撒列亞何利亞伯製造會幕及諸器
1耶和華諭摩西曰、  2試觀猶大支派、戶珥孫、烏利子比撒列、我以名召之、  3充以上帝之神、使有智慧、聰明知識、以作諸工、  4思索技藝、製金銀銅之器、  5鐫玉以鑲嵌、雕木作巧工、  6又派但之支派、亞希撒抹子亞何利亞伯輔之、凡有慧心者、我更賜以聰明、俾依我所命爾者而造、  7會幕法匱、與其上施恩座、暨幕中器皿、  8幾與其器、精金燈臺與其器、香壇、  9燔祭壇與其器、浴盤與其座、  10精製之衣、祭司亞倫之聖服、及其子之衣、以供祭司職、  11膏與聖所芳品之香、悉遵我所命爾者而作、○
當守安息日為徵
12耶和華諭摩西曰、  13告以色列人云、必守我安息日、於爾我間、歷世為徵、俾知我乃耶和華、使爾成聖、  14故當守安息日、以為聖日、凡凟之者、殺無赦、操作於是日者、必絕於民中、  15六日間、宜操作、至七日、則安息、於耶和華為聖日、安息日操作者、殺無赦、  16以色列人歷世必守安息日以休息、此為永約、  17於我及以色列族間、永世為徵、蓋六日間、我耶和華造天地、七日休息、而暢適焉、○
以二法版錫摩西
18耶和華於西乃山諭摩西畢、錫以法版二、即上帝手書之石版、