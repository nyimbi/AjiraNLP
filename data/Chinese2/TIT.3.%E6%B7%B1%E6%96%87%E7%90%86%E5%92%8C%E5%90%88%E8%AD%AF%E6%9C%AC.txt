示提多何以訓人
1爾提撕彼眾、當服有位有權者而順從之、以備諸善、  2勿訕謗、勿爭競、惟溫和、以表謙柔於眾、  3蓋我儕素亦無知、悖逆、迷惑、役於情慾佚樂、以狠毒媢嫉度生、見惡於人、亦彼此相惡、
門徒昔與外人同罪今已蒙恩得救
4然我救者上帝慈惠仁愛顯著時、則救我儕、  5非因我行義之功、乃依其矜恤、以重生之盥濯、與聖神之復新、  6即上帝由我救者耶穌基督厚注我儕者、  7俾得以其恩而見義、且依永生之望、成為嗣子、  8誠哉是言、我欲爾於斯事力言之、使信上帝者慎務善工、斯為美、有益於人也、
宜拒絕異端
9惟遠愚詰、譜系、爭辯、及由律之競端、以其無益而虛妄也、  10彼樹黨者、既警之一而再、則擯之、  11蓋知若人乖離獲罪、乃自定擬也、○
命提多迅速來見
12迨我遣亞提馬或推基古就爾、爾務當至尼哥波立就我、緣我定意在彼度冬、  13律師西納與亞波羅、爾宜殷勤餽贐、使無匱乏、  14凡我同人、宜學善工、以資所需、免不結實、  15偕我者皆問爾安、問在道中愛我者安、願恩偕爾曹焉、