見四車
1我復舉目、見有四車、出自二山之間、其山乃銅山也、  2一駕赤馬、二駕玄馬、  3三駕白馬、四駕斑駁之健馬、  4我謂與我言之使曰、我主、此維何、  5使者曰、此乃天之四風、侍於全地之主前、奉遣而出、  6駕玄馬者往北方、白馬從其後、斑駁之馬往南方、  7健馬出、欲遍行於地、使者曰、往哉、遍行於地、遂遍行於地焉、  8使者呼而謂我曰、往北方者、已安我心於北方矣、○
為約書亞製金冕以示主殿必成
9耶和華諭我曰、  10俘囚之中、來自巴比倫之黑玳、多比雅、耶大雅、詣西番雅子約西亞之室、是日爾往見之、  11取其金銀、以之製冕、加於約撒答子大祭司約書亞之首、  12謂之曰、萬軍之耶和華云、有名萌蘖者、必由其地挺生、將建耶和華之殿、  13彼建耶和華之殿、亦必得其尊榮、居其位而主治、在其位為祭司、使此二者之間、著和平之謀議、  14此冕歸於希連、多比雅、與耶大雅、以誌西番雅子之惠、置於耶和華殿、  15遠人將至、建耶和華之殿、如是、爾則知萬軍之耶和華遣我就爾、爾若勤遵爾上帝耶和華之命、則此事必成焉、