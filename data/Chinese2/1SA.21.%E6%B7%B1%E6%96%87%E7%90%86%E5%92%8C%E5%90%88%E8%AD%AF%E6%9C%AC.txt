大衛至挪伯得助於亞希米勒
1 大衛至挪伯、見祭司亞希米勒、亞希米勒戰慄迎之、曰、爾奚獨至、無人與偕、  2大衛曰、王以事委我、且曰所遣所命者、勿令人知、我約僕從、俟於某處、  3今爾手中何所有、請以五餅給我、或予所有他物、  4祭司曰、我手中無常餅、聖餅則有之、惟僕從不近婦女、乃可給焉、  5大衛曰、迄今三日、未近婦女、我儕啟行、雖為常事、然僕從之器乃潔、況今日乎、  6祭司遂以聖餅給之、蓋除陳設餅外、罔有他餅、此餅徹於耶和華前時、即以新餅陳之、  7是日掃羅之僕留於耶和華前、乃以東人多益、掃羅之牧長也、  8大衛謂亞希米勒曰、王事孔亟、我未攜刃與械、爾有劍戟乎、  9祭司曰、昔爾在以拉谷、殺非利士人歌利亞、其劍在此、裹之以布、置聖衣後、其外無他、爾欲取之可也、大衛曰、無似此者、請以給我、○
大衛遁至迦特
10 大衛因畏掃羅、是日遁至迦特王亞吉、  11亞吉臣僕謂王曰、此非彼國之王大衛乎、昔眾舞蹈唱和曰、掃羅殺其千千、大衛殺其萬萬、非指此人乎、
在亞吉王前佯狂
12 大衛以此言藏於心、甚懼迦特王亞吉、  13乃於眾前變其舉動、佯狂、妄塗於門、流涎於鬚、  14亞吉謂其臣僕曰、爾觀此人、乃顚狂者、何為攜之詣我、  15我豈乏狂者、而攜至我所、顚狂於我前、夫夫也、豈可入我室乎、