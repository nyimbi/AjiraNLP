救主門徒以信得安息
1既有入其安息之許、故宜戒懼、免爾或有不及之者、  2蓋福音宣於我儕、如於彼然、但所聞無益於彼、因聞之者不以信融洽之也、
上帝聖言甚為嚴厲
3夫我儕之信者、得入安息、如上帝所言、我怒而誓曰、彼必不入我安息、然其工自創世時已畢矣、  4蓋論第七日有云、上帝於第七日畢其諸工而安息、  5於此又云、彼必不入我安息、  6既有宜入之人、而先聞福音者、因不順故不入、  7歷年既多、於大衛書復定一日、如上所云、爾今日若聞其言、勿剛愎乃心、  8儻約書亞曾以安息賜之、則後必不復言他日矣、  9由是觀之、尚遺一安息為上帝之民也、  10蓋入其安息者、亦以畢其工而安息、如上帝然、  11故我儕宜黽勉以入此安息、免有效其不順之狀而傾覆者、  12蓋上帝之道活潑靈通、利於兩刃之劍、能剖刺魂與靈、節與髓、亦立辨人之心思意志也、  13無物不顯於其前、萬有呈露於鞫我者之目也、○
大祭司耶穌能體恤人之荏弱
14我儕既有大祭司上帝子耶穌、經行諸天、則宜固守所承奉者、  15蓋我之大祭司、非不能體恤我荏弱、乃凡事見試、與我無異、惟無罪耳、
人宜倚賴救主毅然進上帝位前求恩
16故當毅然近於恩座、以得矜恤、並承隨時之恩佑焉、