哈巴谷祈禱因主威戰慄
1先知哈巴谷之禱語、心感神游之詞章、○  2耶和華歟、我聞爾之聲譽而懼、耶和華歟、求爾於此數年中、復興爾工、於此數年中顯著之、震怒之際、仍懷矜憫之念、  3上帝自提幔來、聖者自巴蘭山至、其榮蔽諸天、讚美徧大地、  4朗耀如日華、其手發光芒、能力蘊於其中、  5疫癘行於其前、火箭出於其下、  6彼立、則震動大地、彼視、則激觸列邦、恆在之山崩頹、永存之嶺傾陷、其道亙古如斯、  7我見古珊之幕遭難、米甸之帷動搖、  8耶和華乘馬、駕拯救之車、豈忿諸河、恚諸川、怒滄海乎、  9爾弓出弢、爾矢皆中、使河決地、  10諸山見爾而戰慄、大水奔流、深淵發聲、波濤激躍、  11爾矢激射、爾戈閃爍、日月因之停於其宮、  12爾發忿徧行大地、爾震怒蹂躪列邦、  13爾出以救爾民、拯爾受膏者、爾擊惡者之首、毀其室、露其址、至於盡處、  14爾以戈矛、刺其戰士之首、彼眾來如颶風、使我四散、其所喜者、暗噬貧民、  15爾乘馬踐海、經洶湧之大水、○  16我既聞之、我體戰慄、我脣顫動、骸骨若朽、我戰慄於我所、我惟靜默、以俟患難之日至、犯境之民來、  17無花果雖不舒蕊、葡萄樹雖不結實、橄欖無所產、田畝不出糧、牢中絕羊、闌內無牛、
仍歡欣賴主
18我猶因耶和華而歡欣、為救我之上帝而喜樂、  19主耶和華為我之力、使我足疾若麀、俾我履於崇高之處、斯歌使伶長鼓琴歌之、