新婦新郎相愛
1我乃沙崙之水仙花、谷中之百合花、  2所羅門曰我之嘉偶、在眾女間、如荊棘中之百合花、  3書拉密女曰我所愛者、在諸男中、如林木間之㰋果樹、我坐其蔭下而極樂、嘗其果實而覺甘、  4彼引我入宴所、以愛為旗、在於我上、  5請給葡萄乾以補我力、畀㰋果以暢我心、蓋我因愛致疾、  6願彼左手枕我首、右手抱我身、  7耶路撒冷諸女歟、我以麞及野鹿囑爾、勿挑撥愛情、待其自發、  8又曰聽之、乃我所愛者之聲、彼逾山越陵而來、  9我所愛者、如麞如鹿、立於壁後、向牖而望、由櫺而窺、  10我所愛者言曰、我嘉偶、我美人、其起與我偕往、  11冬已過、雨已止、  12徧地花開、治園之時已屆、鳩聲聞於我境、  13無花果樹稔其實、葡萄舒蕊吐其香、我嘉偶、我美人、其起與我偕往、  14我之鴿歟、爾於磐之隙中、巖之隱處、俾我見爾容、聞爾聲、爾聲柔和、爾容秀美、  15女乃歌曰為我捕狐、即毀葡萄之小狐、因我葡萄已舒蕊矣、  16又曰我所愛者屬我、我亦屬彼、彼牧羊於百合花間、  17我所愛者、迨涼風起、日影逝時、尚其轉而來歸、如麞如鹿、在於溪峽、