尼希米為故土禁食祈禱
1 哈迦利亞子尼希米記、○亞達薛西王二十年、基斯流月、我在書珊宮、  2我同宗哈拿尼、與猶大數人偕來、我問以猶大俘囚之遺民、及耶路撒冷之事、  3彼曰、俘囚之遺民、在其州遭難受辱、耶路撒冷城垣傾圮、邑門焚燬、  4我聞之、坐而哭泣、悲哀數日、禁食、祈禱於天上上帝前、  5曰、天上上帝耶和華、大而可畏之上帝、凡愛爾守爾誡者、爾為之踐約施恩、  6今僕於爾前、為爾僕以色列人、晝夜祈禱、認我以色列人所犯之罪、僕之祈禱、求爾側耳聽之、啟目顧之、我與父家、俱干罪戾、  7我對於爾、作惡特甚、爾諭爾僕摩西之誡命、典章律例、未嘗守之、  8昔爾諭僕摩西云、若爾眾犯罪、我必散之於列邦、  9如其歸我、守我誡命、而遵行之、爾之亡人、雖在天涯、我必由彼集之、導至所簡以寄我名之所、請爾憶之、
10斯乃爾之僕、爾之民、爾以大權、大能之手、所救贖者、
11主歟、求爾側耳、垂聽爾僕之禱、及喜悅寅畏爾名之僕所祈、使僕今日亨通、蒙矜恤於王前、是時我為王酒正、