上帝訓世古託先知今託聖子
1昔上帝以諸先知多次多方諭列祖、  2今值季世以其子諭我儕、即所立為萬有之嗣、而由之造諸世者、  3彼為上帝榮之光華、質之真像、且以有能之言持載萬有、既潔眾罪、則坐於皇皇在上者之右、
聖子乃主榮位遠超天使
4超越於天使、以其所得之名尊於彼也、  5蓋上帝曾向何天使云、爾乃我子、今日生爾、又云、我將為其父、彼將為我子、  6其使冢子入世時、則曰、上帝之使、皆當拜之、  7言及天使、則曰、上帝令其使為風、其役為火燄、  8惟言及其子、則曰上帝歟、爾之位爰及世世、爾之國柄、正直之柄也、  9爾好義惡惡、故上帝即爾之上帝、以喜樂之膏膏爾、超越爾侶、  10又曰、主歟、爾元始奠地之基、諸天乃爾手之工、  11天地必亡、惟爾恆存、彼皆如衣而漸舊、  12爾將卷之如袍、彼若衣而更易、惟爾依然、爾壽無疆、  13上帝曾向何天使云、爾坐我右、迨我置爾敵為爾足几、  14天使非皆服役之神、奉遣以事蒙救者乎、