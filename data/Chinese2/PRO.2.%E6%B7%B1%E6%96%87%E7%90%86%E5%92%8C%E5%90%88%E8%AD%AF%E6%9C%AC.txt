智慧明哲均耶和華所賜
1我子、爾若聽受我言、默識我誡、  2傾耳以聆智慧、盡心以求通達、  3呼籲明哲、揚聲以求通達、  4尋之如銀、索之如寶、  5則必知寅畏耶和華、得識上帝、  6蓋耶和華錫予智慧、知識通明、出於其口、  7為正直者蓄真智、為行端者之盾干、  8守公平之道、衛聖民之途、  9爾則達義理、公平正直、及諸善路、  10蓋智慧將入爾心、知識將悅爾魂、  11精明必衛爾、通達必保爾、  12援爾於惡者之道、脫出詞乖謬之人、  13若輩離乎正路、行於暗途、  14喜於作惡、悅惡者之乖戾、  15其途邪曲、其徑偏僻、  16維彼智慧、必援爾於淫婦、即諂言之外婦、  17彼乃遺棄少時之偶、忘其上帝之約、  18其室陷於死域、其途歸於幽魂、  19凡詣之者、不復旋返、不得生路、  20維彼智慧、俾爾行善人之途、守義人之徑、  21正人必居於大地、完人恆存於寰區、  22惟惡者被絕、譎者見拔於其中、