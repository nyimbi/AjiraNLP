猶太人在非斯都面前訟保羅
1 非斯都、蒞任三日、自該撒利亞、上耶路撒冷、  2祭司諸長、與猶太尊者、訟保羅、  3乞恩准取之至耶路撒冷、將設伏於路而殺之、  4非斯都曰、保羅拘留該撒利亞、我將速返、  5又曰、爾中有權者、可同往、其人有何不韙、則訟之、○  6非斯都居彼、不過旬日、遂下至該撒利亞、翌日、升座、命引保羅至、  7自耶路撒冷來之猶太人環立、以多且重之故訟之、而不得其據、
保羅為己分訴
8 保羅訴曰、猶太人之律、或殿、或該撒、我皆未犯之、  9非斯都欲取悅猶太人、謂保羅曰、爾願上耶路撒冷、受鞫於我前乎、
保羅言己欲求該撒審斷
10 保羅曰、我立於該撒公堂、乃我當受鞫之地、我未嘗行不義於猶太人、爾所明知也、  11若行不義、而干死罪、雖死不辭、若訟我者皆虛、則無人能以我付彼、我上叩該撒矣、  12非斯都與公會相議、乃謂之曰、爾既上叩該撒、必往見該撒矣、○
非斯都向亞基帕王述明保羅之事
13越數日、亞基帕王、與百尼基氏、至該撒利亞、問安於非斯都、  14居彼久之、非斯都以保羅事陳於王曰、有腓力斯所留之囚、  15我在耶路撒冷時、祭司諸長、與猶太長老訟之、求定其罪、  16我應之曰、被訟者、未與訟者面質、申訴其事、即置之死、非羅馬人例也、  17猶太人來集於此、我不遲延、翌日升座、命引其人至、  18訟之者立、所訟之惡、非我所逆料者、  19惟攻之以關乎敬鬼神之道、與一已死之人名耶穌者、而保羅言其生也、  20我游移如何審訊、故問其欲往耶路撒冷受鞫否、  21彼欲上叩、俟皇帝判定、故命留之、待解於該撒也、
亞基帕王欲見保羅
22 亞基帕曰、我亦欲聽此人、曰、明日可聽之、○
非斯都命人提出保羅
23翌日、亞基帕、與百尼基氏、大張儀仗而來、偕諸千夫長、及邑之尊者、入公堂、非斯都命引保羅至、
非斯都言其未犯死罪
24曰、亞基帕王、與凡在此者乎、爾視此人、乃猶太人眾、在耶路撒冷、及此處求我者、呼曰、不容其生也、  25然我察知其未行當死之事、且已上叩皇帝、故我定意解之、  26惟未得其情、以奏我主、故出之眾前、尤在爾亞基帕王前、致審訊後、得有所陳、  27蓋我以為解囚、而不奏訟辭、非理也、