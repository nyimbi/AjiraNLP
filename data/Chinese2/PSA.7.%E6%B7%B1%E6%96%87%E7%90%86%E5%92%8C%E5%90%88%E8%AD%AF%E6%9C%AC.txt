求耶和華興起禦敵
大衛心感神游之詞指便雅憫人古實而作歌於耶和華前○
1我上帝耶和華歟、我託庇於爾、尚其救援、脫於逐我之眾兮、  2恐彼若獅、裂我而碎之、無人拯救兮、  3我上帝耶和華歟、我若行此、我手若有不義、  4與我交厚者、以惡報之、無端仇我者、反拯救之、  5任敵迫及我魂、踐我生於土壤、墮我榮於塵埃兮、  6耶和華歟、赫怒而起、禦我敵之怒兮、為我而興、訊鞫為爾所定兮、  7願諸民之會環爾、尚其返居高位、在於其上兮、  8耶和華行鞫萬民、耶和華歟、循我公義、中心誠實、而聽我訟兮、  9俾惡者之惡消滅、使善者堅強、蓋上帝公義、驗人心懷兮、  10衛我之盾、實維上帝、心正之人、蒙其拯救兮、  11上帝為秉公之士師、日懷義怒之上帝兮、  12人不悛改、上帝必礪其刃、已張厥弓而備之、  13具施剿之器、發火以為矢兮、  14斯眾懷邪慝、孕毒害、產虛偽、  15掘造坎阱、自陷其中、  16其毒害必歸己首、其強暴必臨己頂、  17我依耶和華之義、而稱謝之、歌頌耶和華、至上者之名兮、