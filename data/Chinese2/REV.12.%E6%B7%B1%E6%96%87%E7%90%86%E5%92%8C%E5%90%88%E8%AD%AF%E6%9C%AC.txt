披日踏月之婦臨產巨龍立前欲吞其子
1又見大兆於天、一婦衣日踏月、首戴十二星之冕、  2懷孕將產、艱難痛苦而呼號、  3又有兆見於天、一大赤龍、七首十角、首戴七冕、  4尾曳天星三分之一、投之於地、龍立於將產之婦前、待其既產、而吞其子、  5其產也男、將以鐵杖牧萬邦者、子見攝至上帝座前、
分娩後避於野
6婦則逃入曠野、在彼有上帝所備之所、使養之、一千二百六十日、○
米迦勒率天使戰龍勝之
7在天有戰、米迦勒偕其使與龍戰、龍亦偕其使以戰、  8弗克、在天不復有其所、  9大龍即老蛇、亦名曰魔、曰撒但、迷惑普世者、見投於地、其使亦與焉、  10我聞大聲在天云、我上帝之救與能與國、及其基督之權、今則至焉、蓋訟我兄弟者已見投、即晝夜訟之於我上帝前者、  11諸兄弟因羔之血並所證之道勝之、乃不愛己生以至於死也、  12是故諸天與居其中者宜喜樂也、惟地與海禍矣、因魔恚甚、已臨於爾、蓋自知其時無幾也、○
龍墮地逼婦
13龍既見投於地、則窘迫產男之婦、  14有以大鷹之雙翼授婦、使飛入曠野、至其所、以避蛇、在彼就養、歷一載、二載、又半載、  15蛇於婦後、吐水如河、欲漂沒之、  16地坼、吸龍所吐之河以助婦、  17龍怒婦滋甚、遂往與其餘裔戰、即守上帝誡與耶穌之證者、時、龍立於海沙、