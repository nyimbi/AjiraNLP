宜為眾人祈禱祝謝
1我所首勸者爾當為眾呼籲、祈禱、懇求、祝謝、  2為諸王及一切在位者、俾我儕虔敬莊重、和平安靜以度光陰、  3斯為美、且見納於救我之上帝前、  4彼欲萬人得救、洞悉真理、  5蓋上帝惟一、上帝與人之間、中保亦惟一、是亦人也、即基督耶穌也、  6其捐己贖眾、屆期有證、  7我為此見立為使徒、為宣告者、以信以誠、為列邦之師、我言真而不誑也、○
論婦女之妝飾
8故我欲人無怒無爭、舉維聖之手隨在祈禱、  9亦欲婦女衣雅素之衣、以廉恥貞正自飾、勿以編髮金珠並重值之衣、  10惟由善行、乃自許為虔敬者所宜、  11宜靜默學道、諸凡順服、
不准婦女施教訓人
12我不許婦女施教、擅權於夫、惟宜靜默、  13蓋亞當受造在先、夏娃在後、  14且非亞當見誘、乃婦見誘而陷罪、
婦人信主而循分必可得救
15然若恆於信愛貞潔、則將由產育而得救、