毋議論人
1勿議人、免見議、  2爾以何議議人、則見議亦如是、爾以何度度人、則見度亦如是、  3胡為視爾兄弟目中有草芥、而不覺己目中有梁木乎、  4爾目中有梁木、何以語兄弟曰、容我去爾目中之草芥乎、  5偽善者乎、先去爾目中之梁木、方可瞭然以去兄弟目中之草芥也、○
毋拋聖物與犬豕
6勿以聖物予犬、勿以珍珠委豕、恐彼踐之、轉而噬爾、○
凡事皆當祈求上帝
7求則爾予、尋則遇之、叩門則為爾啟之、  8蓋求者得也、尋者遇也、叩者啟也、  9爾中孰有子求餅而予之石、  10求魚而予之蛇乎、  11爾曹雖不善、尚知以嘉物予子、況爾在天之父、豈不以嘉物予求之者乎、  12凡欲人施諸己、亦宜如是施諸人、此即律法與先知也、○
宜進窄門
13當入窄門、蓋引而之亡者、其門也闊、其路也寬、入之者眾、  14引而之生者、其門也窄、其路也狹、得之者寡、○
謹防假先知
15謹防偽先知、其就爾也、外飾若羊、內則貪狼、  16是可因其果識之、荊棘中豈摘葡萄乎、蒺藜中豈採無花果乎、  17善樹結善果、惡樹結惡果、  18善樹不能結惡果、惡樹不能結善果、
僅聽道無益行道方能得救
19凡不結善果者、即斫之、委於火、  20故因其果而識之、  21凡稱我曰、主也主也者、未必盡入天國、惟遵我父之旨者而已、  22彼日多人將語我云、主也主也、我非以爾名宣道、以爾名逐鬼、以爾名廣行異能乎、  23我將示之曰、我未嘗識爾、作不法者其去我、
聽道而行譬如建室於磐石
24凡聞我言而行之者、譬諸智人、建屋磐上、  25雨降潦行、風吹衝屋、而不傾覆、因基磐上也、
聽而不行譬如建室於沙土
26凡聞我言而不行者、譬諸愚人、建屋沙上、  27雨降潦行、風吹撞屋、遂以傾覆、且傾覆者大也、○  28耶穌言竟、眾奇其訓、  29以其訓人若操權者、非若士子也、