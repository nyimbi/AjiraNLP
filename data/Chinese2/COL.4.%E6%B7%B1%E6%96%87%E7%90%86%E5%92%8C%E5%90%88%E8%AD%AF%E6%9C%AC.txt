主人宜善待僕人
1主宜以公平待僕、知在天爾亦有主也、○
門徒宜恆心祈禱
2祈禱惟恆、於此儆醒而感謝、  3且為我儕祈禱、俾上帝闢道之門、得言基督之奧秘、我為此而受縲絏也、  4令我闡發之、如所當言、
未信道者宜以智慧待之
5爾於外人、當以智而行、光陰是惜、   6言惟溫和、如調以鹽、則知所以應對人矣、○
遣二徒同往歌羅西
7凡我之事、推基古將告爾、彼乃可愛之兄弟、於主為忠信之役、而同為僕者、  8緣此我遣之就爾、俾知我事、且慰爾心、  9並偕阿尼西母、彼乃忠信可愛之兄弟、爾之同儕也、二人將以斯地之事悉告於爾、○
同人囑筆問安
10我同囚之亞里達古、及巴拿巴之甥馬可、問爾安、爾曾因馬可受命、彼若就爾、當接之、  11並有耶數又名猶士都者、亦問爾安、是皆受割者、惟此三人為上帝國與我同勞、而慰我焉、  12爾之同儕、基督耶穌之僕以巴弗、問爾安、彼恆為爾竭力祈禱、使爾樹立成全、得悉上帝之旨、  13蓋我證彼、為爾曹及在老底嘉   希拉波立之眾、其勞多矣、  14可愛之醫士路加、及底馬問爾安、  15爾宜問在老底嘉之諸兄弟、與寧法及其家中之會安、  16此書既讀於爾中、亦令讀於老底嘉之會、而爾亦讀來自老底嘉之書、  17寄語亞基布、慎其所受於主之職而盡之、○  18我保羅手書問爾安、宜念我之縲絏、願恩惠偕爾焉、