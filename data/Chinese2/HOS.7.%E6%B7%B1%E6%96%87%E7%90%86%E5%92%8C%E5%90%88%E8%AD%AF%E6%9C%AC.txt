責其作惡多端
1我欲醫以色列時、以法蓮之罪、撒瑪利亞之惡顯著、彼詐偽是行、盜賊入於內羣寇刦於外、  2我念諸惡、而彼中心不思、今其所為、繞乎其身、在於我前、  3以惡行悅君王、以誑言悅牧伯、  4彼眾行淫、如烘餅者所爇之爐、自摶麵至發酵、暫止撥火、  5我王之大日、牧伯因酒之熱而致疾、王與侮慢者握手、  6彼眾潛伏、心熱如爐、其烘餅者、竟夕睡臥、至於清晨、厥火炎炎、  7眾熱如爐、滅其士師、君王傾覆、其中無人籲我、  8以法蓮雜於列邦、乃為未翻之餅、  9外人食其力、而彼不知、首髮頒白、而彼不覺、  10以色列所誇者、覿面懲之、彼雖遭此、不歸其上帝耶和華、不尋求之、  11以法蓮無知如蠢鳩、呼埃及、就亞述、  12彼往時、我必張網其上、若墜飛鳥、必依其會眾所聞而責之、
責其悖逆欺誑
13禍哉彼眾、因其離棄我、將見毀滅、因其悖逆我、我欲救贖之、彼乃言誑以謗我、  14其心不籲我、惟在牀呼號、因穀酒之故、自傷以逆我、  15我雖練其臂而堅之、彼尚謀惡以抗我、  16彼雖回轉、然不向上、有若偏反之弓、其牧伯口出狂言、必仆於刃、在埃及地為人姍笑、