論主降臨時日
1兄弟乎、言及時期、無庸書以示爾、  2蓋爾詳知主之日至、如夜間之盜、  3人方謂平康安固、滅亡突及之、如產難之及妊婦、而莫之避也、  4兄弟乎、爾非在暗中、致是日如盜襲爾、  5爾皆為屬光之人、屬晝之人、我儕不由於夜、或於暗也、
勸門徒儆醒預備
6勿如眾寢、宜儆醒節制、  7蓋寢者寢於夜、醉者醉於夜、  8但我儕既屬晝、則宜節制、以信與愛為胸鏡、以得救之望為兜鍪、  9上帝預定我儕、非致於怒、乃由我主耶穌基督而得救、  10彼為我死、使我或寤或寢、偕彼而生、  11故宜相勸慰、相建立、如爾所行、○
諸般勸言
12兄弟乎、我求爾、凡在爾中勤勞、且為主治爾警爾者、爾其識之、  13因其所行、深愛而極重之、亦當彼此和輯、  14我勸兄弟、妄者警之、怯者勵之、弱者扶之、寬以待眾、  15慎勿以惡報惡、惟彼此恆趨於善、且及於眾、  16喜樂靡暨、  17祈禱不輟、  18凡事感謝、此乃上帝之旨、由基督耶穌以及爾者也、
末以要言結此書
19毋熄聖神、  20毋藐預言、  21考驗諸事、惟善是執、  22諸惡是戒、○  23願平康之上帝、使爾純聖、保全爾靈與心與身、於我主耶穌基督降臨之日、悉無可責、  24召爾者乃誠、必踐其言、○  25兄弟乎、為我儕祈禱、○  26宜接吻惟聖、問諸兄弟安、  27我因主命爾、讀此書於諸兄弟、○  28願我主耶穌基督之恩偕爾曹、