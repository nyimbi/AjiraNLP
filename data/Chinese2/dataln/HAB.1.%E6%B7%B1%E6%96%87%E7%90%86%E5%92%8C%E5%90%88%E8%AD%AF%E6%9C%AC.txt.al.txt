1  先知哈巴谷所得之警示、○  

2  耶和華歟、我呼籲、爾不垂聽、將至何時、我因強暴呼籲爾、爾不施援、  

3  胡為使我見奸惡、爾奚觀橫逆乎、殘賊強暴、在於我前、怨隙爭鬥、紛然並起、  

4  緣此法律廢弛、公義不彰、惡者環繞義人、公義顯然違反、  

5  爾其觀於列邦、甚為駭異、當爾之日、我行一事、人雖告爾、爾不之信、 示以迦勒底人必行討罰 

6  我將興起迦勒底人是乃殘酷暴躁之邦、徧行大地、據非己之居所、  

7  彼矜嚴可畏、使威行鞫、悉由於己、  

8  其馬疾於豹、猛於暮出之狼、騎兵奔騰、來自遠方、疾飛如急食之鷹、  

9  彼之來也、為行強暴、奮勇直前、聚厥俘虜、如沙之多、  

10  藐視君王、姍笑牧伯、譏嘲保障、築壘而下之、  

11  彼以己力為神、其衝突也、若風飄過、致干罪戾、  

12  耶和華我上帝、我聖者歟、爾非自永古而有乎、我儕必不死矣、耶和華歟、爾為行鞫而立之、磐石歟、爾為譴責而設之、 哀歎迦勒底人之惡較其所討者尤甚 

13  爾目清潔、不視邪惡、不觀橫逆、爾何顧諟行詐者乎、惡人吞噬義於己者、爾何緘默乎、  

14  何使人若海魚、若無主匍匐之物乎、  

15  敵以鈎釣之、以罟捕之、以網集之、緣此歡欣喜樂、  

16  獻祭於其罟、焚香於其網、因其由此所得者肥、所食者豐也、  

17  彼傾其網、恆戮列邦、而不之惜、可乎哉、

