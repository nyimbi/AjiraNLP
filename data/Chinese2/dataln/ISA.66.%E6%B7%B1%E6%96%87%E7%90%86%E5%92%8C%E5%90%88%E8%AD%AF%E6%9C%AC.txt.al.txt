1  耶和華曰、天乃我坐位、地乃我足几、爾將為我建若何之室、以何地為我安息之所乎、  

2  又曰、凡此、皆由我手所造而有、惟謙冲心傷、緣我言而戰慄者、我必顧之、  

3  彼宰牛如殺人、供羔如折犬項、獻祭如奉豕血、焚香如頌偶像者、皆自擇其途、心悅可惡之事、  

4  我必擇其所受誘惑、以彼所懼加於其身、因我有命彼不應、有言彼不從、行我所惡、擇我所不悅也、○ 敬主者受憾無憂賞罰在主 

5  緣耶和華言而戰慄者、尚其聽之、爾兄弟憾爾、緣我名而逐爾、曰、願耶和華獲榮、俾我見爾之樂、若人必蒙羞恥、  

6  自邑有喧譁之聲、自殿有耶和華報敵之聲、  

7  維彼錫安女、不坼副而分娩、未劬勞而生男、若此之事、孰聞之、孰見之、  

8  國豈能一日而成、民豈能一時而生、然錫安女方妊、遂產其子矣、  

9  耶和華曰、我既使坼副、豈不使之產乎、爾之上帝曰、我既使生育、豈閉其胚胎乎、 耶路撒冷得榮光信者與之同樂 

10  凡愛耶路撒冷者、當與之同樂共歡、為之憂者、當與之偕喜、  

11  致可食其慰藉之乳而飽、以其榮光之盛而樂、  

12  耶和華曰、我必廣賜平康、有若江河、畀以諸國之榮、有若泛溢之溪、爾可享之、為彼抱於肋旁、搖於膝上、  

13  我必慰爾、若母慰子、爾在耶路撒冷、必得慰藉、  

14  爾曹見之、心則喜樂、骸骨之豐、有如茂草、耶和華之手、必見於其臣僕、其怒加於仇讐、 耶和華之威榮顯赫 

15  耶和華必蒞臨於火、其乘輅若旋風、忿然發怒、以烈焰加譴責、  

16  蓋耶和華以火與刃、罰凡有血氣者、為耶和華所戮者眾、  

17  自別自潔之人、入於園囿、而從其中一人、食豕與鼠、及可惡之物、彼必偕亡、耶和華言之矣、 其榮必宣揚於萬邦 

18  其所思所為、我悉知之、屆期、我必會集諸民諸族、彼必來瞻我之榮光、  

19  我在其中將施異蹟、遣彼免難之人、至於列邦、即至他施、普勒、張弓之路德、及土巴、雅完、與遼遠之島、未聞我名、未見我榮之處、彼將宣揚我榮於列邦、  

20  耶和華曰、異邦人將攜爾兄弟、乘馬及車、肩輿騾駝、來自諸國、詣我耶路撒冷聖山、以獻於我、若以色列族盛禮物於潔器、奉於我室、  

21  我自其中、簡人為祭司、為利未人、耶和華言之矣、  

22  耶和華又曰、我所造之新天新地、常存於我前、爾之苗裔、及爾之名、亦必永存、  

23  耶和華又曰、每值月朔安息日、凡有血氣者、必詣我前崇拜、 必親見惡者遭報 

24  彼必出見干罪於我者之尸、其蟲不死、其火不滅、為凡有血氣者所惡、

