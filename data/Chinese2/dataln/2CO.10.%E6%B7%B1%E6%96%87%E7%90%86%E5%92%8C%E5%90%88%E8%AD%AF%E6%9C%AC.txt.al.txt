1  我保羅晤對則卑、暌違則勇者、以基督之溫柔和平勸爾、  

2  有以我為依血氣而行者、我決意以勇待之、求爾勿使我於晤對時、以待若人者待爾、  

3  我雖行於血氣、非憑血氣而戰、  

4  蓋我之戰具、非屬血氣、乃上帝視為有能、破諸堅壘、  

5  舉凡計謀及矜高、阻人識上帝者、我悉敗之、虜諸心志、降服基督、  

6  且已設備、俟爾盡服、將譴責諸背逆者、 假使徒藐視保羅保羅駁之 

7  爾觀外貌乎、若有自恃屬基督者、其再思之、如彼屬基督、我儕亦然、  

8  主賜我權、乃建爾、非覆爾、我雖過誇、亦無所愧焉、  

9  我言此、免似以書驚爾、  

10  或謂我書嚴厲、晤對時則身柔言鄙、  

11  然若人當思暌違時書言如何、晤對時所行亦若是、  

12  有自譽者、我不敢與之匹、與之較、其人自相度、自相較、不智也、  

13  但我儕不逾量而誇、惟依上帝分我之限量、及乎爾者、  

14  我非逾乎量如不及爾者然、蓋我宣基督福音已及乎爾、 責假使徒以他人之功自居 

15  我不以他人之功逾量而誇、惟望爾信增益、則我於爾中依我限量而見重、致能昌盛、  

16  使福音宣於爾地之外、而不以他人限量內已成之事而誇、  

17  誇者宜以主而誇、  

18  蓋見納者非自譽、乃主所譽也、

