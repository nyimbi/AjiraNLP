1   大衛與千夫長、百夫長、諸將會議、  

2  謂以色列會眾曰、爾曹若以為善、此事由於我上帝耶和華、則可遣人往以色列全地、請我儕其餘之昆弟、及居邑郊之祭司利未人、使之咸集於此、  

3  我儕舁上帝匱而至、蓋掃羅時、我儕未嘗諮諏於匱、  

4  會眾曰、我必如是而行、民眾咸視斯事為善也、  

5  於是大衛集以色列人、自埃及之西曷溪、至哈馬界、欲自基列耶琳、舁上帝匱至、  

6  大衛率以色列眾至巴拉、即屬猶大之基列耶琳、欲舁耶和華上帝之匱、此匱乃以居基路伯上、耶和華之名而名者、  

7  遂舁上帝匱、自亞比拿達室而出、載於斯車、烏撒與亞希約御之、  

8  大衛及以色列眾、在上帝前、極力舞蹈、謳歌、以琴瑟鑼鼓與角作樂、  

9  至基頓禾場、牛蹶、烏撒伸手扶匱、  

10  耶和華怒烏撒、因其伸手扶匱而擊之、遂死於上帝前、  

11  耶和華擊烏撒、大衛不悅、稱其地曰毘列斯烏撒、至於今日、  

12  是日大衛畏上帝曰、上帝之匱、何可至我所、  

13  於是大衛不舁匱入大衛城、至於己所、乃轉舁至迦特人俄別以東室、  

14  上帝匱在俄別以東室三月、耶和華錫嘏於俄別以東家、及其所有、

