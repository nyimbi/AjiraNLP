1   大衛與掃羅言畢、約拿單之心、與大衛之心相契、約拿單愛之如命、  

2  當日掃羅留之、不使復歸父家、  

3  約拿單與大衛結約、愛之如命故也、  

4  遂解衣賜之、又以戎衣、弓劍與紳予之、 掃羅立之為武士長 

5   大衛為掃羅所遣、處事明敏、掃羅立之為武士長、民眾與掃羅臣僕咸視為善、○ 婦女讚大衛之勇掃羅不悅 

6   大衛戮彼非利士人、偕眾歸時、婦女自以色列諸邑出、謳歌舞蹈、擊鼓擊磐、欣然以迎掃羅王、  

7  舞蹈唱和曰、掃羅殺其千千、大衛殺其萬萬、  

8  掃羅怒甚、不悅斯言、曰、稱大衛以萬數、稱我僅以千數、此外、彼之所得、非國而何、  

9  自是以後、掃羅見大衛、則睚眦之、○  

10  翌日、上帝使惡神大臨掃羅、遂在室中發狂言、大衛鼓琴如平日、掃羅手執戟、  

11  以戟擲之、曰、我必刺大衛、釘之於牆、大衛逃避者再、  

12  掃羅以耶和華離己、而偕大衛、則懼之、  

13  使其離側、立之為千夫長、率民出入、  

14  大衛處事明敏、耶和華與之偕、  

15  掃羅見其處事明敏、懼之益甚、  

16  惟以色列與猶大人咸愛之、以率其出入故也、○ 掃羅以女米拉許大衛 

17   掃羅謂大衛曰、我以長女米拉妻爾、惟當為我奮勇、為耶和華戰、蓋掃羅意謂、我不可親手害之、願非利士人加手害之、  

18  大衛曰、我何人斯、我之戚族、及我父家、於以色列中為何、致我為王之壻乎、  

19  屆期、掃羅當以其女米拉妻大衛、乃妻於米何拉人亞得利、  

20  掃羅之女米甲愛大衛、或告掃羅、掃羅悅、  

21  曰、我妻以女、以為機檻、使非利士人加手害之、遂謂大衛曰、今日復為我壻、  

22  掃羅命其臣僕私語大衛曰、王悅爾、其臣僕亦愛爾、可為王壻、  

23  臣僕以此言告大衛、大衛曰、我素貧賤、為王之壻、爾以為細事乎、  

24  臣僕以大衛之言反告、  

25  掃羅曰、當告大衛云、王不受聘禮、第求非利士人之陽皮一百、以報王仇、掃羅之意、欲假手於非利士人殺之、  

26  臣僕以此言告大衛、大衛樂為王壻、  

27  尚未屆期、大衛與從者起、往殺非利士人二百、攜其陽皮、悉數進王、致為王壻、掃羅遂以其女米甲妻之、 掃羅畏大衛 

28   掃羅見耶和華偕大衛、知其女米甲亦愛之、  

29  故懼之愈甚、恆與為敵、○  

30  非利士之牧伯迭出以戰、大衛處事、每較掃羅臣僕明敏、以致其名大見尊重焉、

