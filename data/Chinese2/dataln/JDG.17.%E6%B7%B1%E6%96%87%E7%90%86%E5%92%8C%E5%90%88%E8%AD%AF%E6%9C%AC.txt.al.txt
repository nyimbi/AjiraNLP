1   以法蓮山地、有人名米迦、  

2  謂其母曰、爾銀一千一百被竊、因而咒詛、且告於我、其銀在此、我取之矣、母曰、願耶和華錫嘏我子、  

3  其子以銀一千一百反其母、母曰、我已以此銀、為吾子獻於耶和華、以造雕像及鑄像、故仍反於爾、  

4  子復以銀反母、母取二百、以予金工、使造雕像及鑄像、置於米迦室、  

5  米迦有神室、遂作聖衣與家神、區別一子、為其祭司、  

6  時、以色列無王、人各任意而行、○  

7  有少者利未人、居於猶大   伯利恆、  

8  離猶大   伯利恆邑、覓地以居、行抵以法蓮山地、至於米迦家、  

9  米迦曰、爾奚自、曰、我利未人、自猶大   伯利恆來、欲覓地而居、  

10  米迦曰、可偕我居、為我之父與祭司、歲給十金、衣服一襲、供爾之饌、利未人遂入室、  

11  樂與同居、米迦視之若子、  

12  米迦區別之、乃為其祭司、居於米迦家、  

13  米迦曰、今有利未人為祭司、我知耶和華必錫嘏於我、

