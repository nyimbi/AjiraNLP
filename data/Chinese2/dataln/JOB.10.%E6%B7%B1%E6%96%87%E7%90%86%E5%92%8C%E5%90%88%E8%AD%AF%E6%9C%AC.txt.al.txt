1  我心厭我生命、將縱言我憂、述我中心之苦、  

2  語上帝曰、毋擬我罪、示我何因、與我爭辯、  

3  爾手所造、則虐待之、輕視之、惡人之謀、則焜耀之、爾豈以是為善乎、  

4  爾豈肉眼、鑒觀豈若世人、  

5  爾日豈如人之日、爾年豈如人之年、  

6  致爾尋我愆、察我罪、  

7  究之、爾知我非惡人、莫能援於爾手、  

8  爾手造我、甄陶成形、乃欲滅我、  

9  請爾記憶、昔爾造我、猶之合土、今使我復歸塵埃乎、  

10  其時豈非傾我如乳、凝我如酪、  

11  衣我以皮肉、維我以筋骨、  

12  賜我生命、加我恩寵、眷佑我靈、  

13  然爾有意、久蓄於衷、我所知也、  

14  我若干罪、爾則注目、必不赦我愆尤、  

15  我若行惡、則有禍矣、我若為義、亦不昂首、愧恥盈懷、目擊我難、  

16  我若昂首、爾則獵我若獅、顯奇異於我躬、  

17  爾復立證攻我、向我增怒、如軍旅迭出以擊我、  

18  胡為出我於胎、莫若氣絕、無目見我、  

19  則我雖有若無、出胎即舁於墓、  

20  我日非幾希乎、請爾止而舍我、俾我稍得慰藉、  

21  在我往而不返之先、未至幽冥陰翳之地、  

22  其地昏黑幽冥、陰翳混沌、其光乃暗、

