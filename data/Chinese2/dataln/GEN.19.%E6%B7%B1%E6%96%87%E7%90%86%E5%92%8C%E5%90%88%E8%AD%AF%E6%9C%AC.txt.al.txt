1  日暮、二天使至所多瑪、時、羅得坐於邑門、見之、遂起迎迓、伏地而拜、  

2  曰、吾主請返、以臨僕舍、濯足而宿、夙興以行、曰、否、我將竟夕於衢、  

3  羅得亟促之、乃旋踵、入其室、遂為之設筵、炊無酵餅、天使食之、  

4  未及寢、所多瑪邑人、少長咸集、環其室、  

5  呼羅得曰、昏暮就汝之人何在、可出之、遂吾所欲、  

6  羅得出、閉門而就之、  

7  曰、請我兄弟、勿作斯惡、  

8  我有二女、尚未適人、容我出之、任爾所為、惟此二人、既臨我舍、請毋擾之、  

9  眾曰、退、又曰、斯人旅於斯土、乃欲為士師、今將害爾、較彼尤甚、遂迫羅得、徑前欲破其門、 天使救援羅得 

10  天使手援羅得入、而閉其門、  

11  使眾於門外、少長目眯、索門致倦、○  

12  二人謂羅得曰、於此、爾尚有所屬乎、或子、或女、或壻、及邑中屬爾者、俱攜之出、  

13  我將滅此一方、因其罪惡甚大、聲聞於耶和華、故遣我滅之、  

14  羅得出、告聘其女之壻曰、爾起、出此、耶和華將滅是邑、其壻聞之、以為戲言、  

15  及旦、天使促羅得曰、起、挈若妻、暨在此二女、恐因斯邑之罪、共罹滅亡、 引領羅得避災 

16   羅得遲延、二人執其手、與妻及女、咸引之出、置於邑外、蓋耶和華矜之也、  

17  既出、謂之曰、爾其遁逃、以全生命、毋返顧、毋止平原、宜避於山、免爾滅亡、  

18  羅得曰、主歟、勿爾、  

19  僕蒙爾恩、大施仁慈、以全我生、今我不能避於山、恐遭災禍而殞、  

20  前有一邑、既小且近、容我遁彼、以全我生、此非蕞爾之區乎、  

21  曰、斯事我亦允爾、所言之邑、我不翦滅、  

22  汝其速遁於彼、蓋爾未至、吾不能有所為、故其邑名曰瑣珥、○ 毀滅所多瑪蛾摩拉 

23   羅得入瑣珥時、日已出、  

24  耶和華自天雨火硫於所多瑪、蛾摩拉、  

25  於是城邑、平壤、居民、及土所產、無不毀滅、  

26  羅得妻隨行返顧、變為鹽柱、  

27  亞伯拉罕夙興、至昔立於耶和華前之處、  

28  瞻望所多瑪   蛾摩拉、與平原全境、見其烟燄上騰、如出於爐、○  

29  當上帝殄滅平原諸邑、傾覆羅得所居之邑時、眷念亞伯拉罕、拯羅得出於災、○  

30  羅得懼居瑣珥、挈二女去彼、而入於山、同處巖穴、  

31  長女謂季女曰、吾父已老、斯土又無人與我為偶、以循人道、  

32  莫若使父飲酒、而與偕寢、以存其後、  

33  是夜飲父以酒、長女與之寢、女之臥起、父不及知、  

34  翌日、長女謂季女曰、我昨與父偕寢、今夕仍飲以酒、爾可偕寢、以存其後、  

35  是夜亦飲父以酒、季女偕寢、女之臥起、父亦不知、  

36  如是、羅得二女由父懷妊、  

37  長女生子、命名摩押、為摩押族之祖、  

38  季女亦生子、命名便亞米、為亞捫族之祖、

