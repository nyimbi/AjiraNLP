1  耶和華諭我曰、  

2  人子歟、面以色列山岡而預言、  

3  曰、以色列山岡乎、其聽主耶和華之言、主耶和華謂山岡澗谷曰、我必使鋒刃臨爾、毀爾崇邱、  

4  荒爾祭壇、碎爾日像、使爾被殺者、仆於爾偶像之前、  

5  置以色列人之屍於其偶像前、散其骸骨於壇四周、  

6  凡爾所居之處、其邑將傾毀、崇邱將荒蕪、以致爾壇傾毀荒廢、偶像見滅、日像被斫、爾之工作泯沒、  

7  見殺者必仆於爾中、爾則知我乃耶和華、 猶有遺民蒙恩免災 

8  爾散於列邦時、我必留遺民於其中、得脫鋒刃、  

9  爾中得脫之人、必在虜至之邦、念我因其邪慝棄我之心、徇欲崇拜偶像之目、中懷憂戚、彼必為其所行之惡、可惡之事、自怨自恨、  

10  且知我乃耶和華、昔言降災於彼、非虛語也、○ 哀歎以色列家行惡遭災 

11  主耶和華曰、爾其擊掌頓足云、哀哉、以色列家行可憎之惡事、必因之隕於鋒刃、與饑饉疫癘、  

12  遠者死於疫癘、近者仆於鋒刃、尚存之遺民、必亡於饑饉、我必如是盡洩我忿、  

13  在諸高岡山巔、綠樹茂橡之下、即昔獻馨香於偶像之所、有被殺者在壇四周之偶像中、爾則知我乃耶和華、  

14  我必舉手攻之、使其所居之地荒蕪寂寞、自曠野至於第伯拉他、則知我乃耶和華、

