1  我呼籲上帝、向上帝發聲、彼必垂聽兮、  

2  我遭難之日尋求主、夜間舉手不輟、我心不受慰兮、  

3  我憶上帝而煩擾、默然思維、神即喪失兮、  

4  爾使我目不交睫、煩擾而不能言兮、  

5  我追思昔日、上古之年、  

6  回憶夜間歌詞、中心思維、以神詳察兮、  

7  主豈永棄、不復施恩乎、  

8  其慈惠豈永息、其應許豈永廢乎、  

9  上帝豈忘施恩澤、因怒絕其慈仁乎、  

10  我曰、此乃我之懦弱、至上者伸右手之年、我宜念之兮、  

11  我必述耶和華所行、念其古時異蹟兮、  

12  思維其經營、默揣其作為兮、  

13  上帝歟、爾之所行、惟聖是務、孰為大神、如上帝兮、  

14  爾乃行奇事之上帝、顯爾能於萬民兮、  

15  以臂救贖爾民、雅各   約瑟之裔兮、  

16  上帝歟、諸水見爾、見而驚惶、深淵亦戰慄兮、  

17  雲傾水、天發聲、爾矢四馳兮、  

18  雷聲發於狂飇、電照寰宇、大地顫動兮、  

19  爾路在海、爾徑在淵、蹤跡莫能知之兮、  

20  爾曾假手摩西   亞倫、導爾民如羣羊兮、

