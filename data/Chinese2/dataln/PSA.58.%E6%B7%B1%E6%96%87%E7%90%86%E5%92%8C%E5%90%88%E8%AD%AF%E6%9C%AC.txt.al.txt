1  世人歟、爾緘口豈公義、鞫人豈正直乎、  

2  非也、爾心造惡、且於地上、衡施強暴兮、  

3  惡人出胎、即遠於善、有生以來、趨歧言誑兮、  

4  其毒如蛇、如塞耳之聾虺、  

5  術士雖施靈呪、亦罔聞兮、  

6  上帝歟、折其口中之齒、耶和華歟、折稚獅之巨齒兮、  

7  願彼消融、如水急流、如射擬準、而折其矢兮、  

8  如蝸消滅而逝、如婦不及期而產者、未睹日光兮、  

9  荊棘為薪、其釜未熱、青者、焦者、俱為旋風吹去兮、  

10  義人見其慘報則喜、必濯足於惡人之血兮、  

11  人則曰、義人果得賞賚、誠有上帝行鞫於世兮、

