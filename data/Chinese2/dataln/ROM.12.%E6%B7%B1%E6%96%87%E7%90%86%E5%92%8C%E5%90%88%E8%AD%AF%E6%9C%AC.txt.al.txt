1  兄弟乎、緣此我以上帝之憐憫、勸爾獻身為生祭、聖而見悅於上帝、乃爾當然之崇事也、  

2  勿同世態、惟以心之更新而變化、致驗上帝旨、乃善而可悅、且純全者也、○ 凡主門徒視同一體 

3  我藉所賜之恩、語於爾曹、自度勿越乎所當度、宜循理而度、依上帝所賦各人之信量、  

4  如身有百體、其用不一、  

5  我眾在基督為一身、互相為體亦若是、 既得主恩各盡本分 

6  既依所賦之恩、受賜有別、或預言、則依信量、  

7  或役事、則役事、或教誨、則教誨、  

8  或勸慰、則勸慰、濟者以誠、治者以勤、矜者以樂、  

9  愛毋偽、惡惡而親善、  

10  兄弟相愛宜親厚、相敬則先施、  

11  勤而毋怠、熱衷事主、  

12  喜於望、忍於難、恆於禱、  

13  供應聖徒、厚待賓旅、 聖徒品行 

14  窘逐爾者祝之、祝而毋詛、  

15  與樂者同樂、哭者同哭、  

16  心相同、志毋高、惟謙是從、勿自為智、 與眾和睦不可報惡 

17  勿以惡報惡、眾所善者則求之、  

18  若或能之、則盡己以和眾、  

19  愛友乎、勿自伸冤、寧待主怒、記有之、主曰、伸冤在我、我將報之、  

20  敵飢則食之、渴則飲之、如是而行、猶以爇炭集厥首、  

21  毋為惡所勝、宜以善勝惡、

