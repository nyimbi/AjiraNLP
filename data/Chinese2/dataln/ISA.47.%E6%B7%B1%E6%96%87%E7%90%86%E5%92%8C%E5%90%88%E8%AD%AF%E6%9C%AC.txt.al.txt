1   巴比倫處子歟、爾其下、坐於塵埃、迦勒底女子歟、爾無位、坐於土壤、不復稱為嬌嬈窈窕、  

2  取磨磨粉、去爾帕、解爾裳、跣足涉溪、  

3  必裸爾體、以暴爾醜、我必復仇、不恕一人、  

4  贖我儕者、厥名萬軍之耶和華、以色列之聖者、 因無憐恤 

5   迦勒底女子歟、其默然而坐、入於幽暗、蓋爾不復稱為列邦之主母、  

6  昔我震怒我民、玷污我業、付於爾手、爾不之恤、以爾重軛加於耆老、  

7  自謂我必永為主母、不思此事、不慮厥終、○ 因狂傲自大 

8  爾宴樂安居、自謂有我、我外無他、必不孤坐為嫠、亦不喪子、爾其聽諸、  

9  一日之間、俄頃之際、二者臨爾、為嫠喪子、在爾多行邪術、廣施符呪之時、其災必悉臨爾、 因恃己惡 

10  爾恃己惡、自言無見我者、爾之智識誘爾、自謂有我、我外無他、 禍患忽臨無計解脫 

11  是故禍患必臨爾、不知所由、災難必及爾、無以禳之、殄滅突來、難以逆料、  

12  爾今起立、施爾符呪、及諸邪術、即爾自幼所勤習者、試觀其效、或能獲益、或能懾敵、  

13  爾因多謀、而致疲憊、維彼觀天象、察星辰、每月預告將來之事者、今其起立、庶可救爾、免罹後患、  

14  彼眾必如草芥、被火焚燬、不能自救脫於烈焰、此火非炭足以暖體、可坐其前、  

15  爾所勤勞之事、於爾將如是、自幼與爾貿易者、各歸其所、無人援爾、

