1  是日、我返猶大與耶路撒冷俘囚之時、  

2  我將招集萬邦、攜至約沙法谷而鞫之、因其以我民即我業以色列、散於列邦、並分我地、  

3  且為我民掣籤、以童易妓、鬻女得酒而飲、  

4  推羅   西頓、及非利士四境歟、爾與我何涉、爾欲報復於我乎、如爾報我、我必疾使爾報歸於爾首、  

5  爾既刦我金銀、以我珍寶、攜入爾宮、  

6  以猶大及耶路撒冷人、鬻於希臘人、俾遠離其境、  

7  我將激之、離爾所鬻而至之地、使爾之報、歸於爾首、  

8  且鬻爾之子女於猶大人、彼鬻於示巴、即遠方之國、耶和華言之矣、○  

9  當宣告於列邦曰、爾其備戰、激勵勇士、使戰士咸進而上、  

10  以犂製劍、以鐮製戈、懦者當曰、我乃勇士、  

11  四周諸邦、爾其迅速來集、耶和華歟、使爾勇士、蒞臨於此、 耶和華在約沙法谷鞫萬民 

12  列國其興、上至約沙法谷、我坐於彼、而鞫四周諸民、  

13  禾稼既熟、當以鐮刈之、酒醡既盈、其池既溢、當至而踐之、以其惡大也、  

14  羣眾羣眾、在於斷定谷、耶和華在斷定谷之日伊邇矣、  

15  日月晦冥、星辰斂曜、  

16  耶和華自錫安號呼、自耶路撒冷發聲、天地震動、惟耶和華必為其民之避所、為以色列人之保障、  

17  爾則知我乃爾之上帝耶和華、居於錫安、我之聖山、於是耶路撒冷為聖、外人不復經行其中、  

18  是日也、山滴酒醴、岡流乳酪、猶大諸溪流水、耶和華室出泉、灌溉什亭谷、 異邦受罰 

19   埃及將成荒蕪、以東必為荒野、因其虐遇猶大人、流無辜之血於其地、 猶大永存 

20  惟猶大必永存、耶路撒冷歷世弗替、  

21  昔我未雪之血、今必雪之、耶和華居於錫安故也、

