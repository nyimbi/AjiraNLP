1   瑪拿西即位時、年十有二、在耶路撒冷為王、歷五十五年、  

2  行耶和華所惡、從異邦可憎之事、即耶和華於以色列人前、所逐諸族之事、  

3  復建其父希西家所毀之崇邱、為巴力建壇、作木偶、崇拜天象、而奉事之、  

4  在耶和華室築壇、昔耶和華指此室而言曰、我名必永在耶路撒冷、  

5  又在耶和華室二院中、為天象築壇、  

6  並在欣嫩子谷、使其子女經火、又行卜筮、用法術、行邪術、與憑鬼者及巫覡交、多行耶和華所惡、以激其怒、  

7  又置所造雕像於上帝室、昔上帝諭大衛、及其子所羅門曰、此室及耶路撒冷、乃我於以色列支派中所簡者、必永寄我名於其中、  

8  如以色列人遵行我藉摩西、所傳之法度、典章律例、則我不復移其足、離我所錫厥祖之地、  

9  瑪拿西誘猶大及耶路撒冷居民、致其行惡、較耶和華於以色列人前、所滅之族尤甚、 因違逆受罰 

10  耶和華諭瑪拿西與其民、惟彼不聽、  

11  故耶和華使亞述王之軍長來攻之、執瑪拿西、繫之以鏈、以鈎鈎之、攜至巴比倫、  

12  既遭患難、則求其上帝耶和華、在其列祖之上帝前、自卑維甚、 悔罪祈主 

13  禱耶和華、蒙其垂聽、而允所求、使返耶路撒冷、復其國位、瑪拿西始知耶和華為上帝、○  

14  嗣後、瑪拿西在大衛城谷中、基訓溪西、建築外垣、沿至魚門、周俄斐勒、建垣甚高、又於猶大之堅城置軍長、  

15  去除異邦之神、與耶和華室中之像、倂在耶和華室之山、及耶路撒冷所建諸壇、悉擲於城外、  

16  重建耶和華之壇、獻酬恩祭與感謝祭於上、命猶大人奉事以色列之上帝耶和華、  

17  惟民仍獻祭於崇邱、而獨奉其上帝耶和華、  

18  瑪拿西其餘事蹟、及禱其上帝之言、與先見奉以色列之上帝耶和華名、所諭之言、俱載於以色列列王紀、  

19  其祈禱與蒙允、及其罪過、並未自卑以前、築崇邱、立木偶、設雕像之處、俱載於何賽之書、 瑪拿西卒 

20   瑪拿西與列祖偕眠、葬於己宮、子亞們嗣位、○ 亞們為王 

21   亞們即位時、年二十有二、在耶路撒冷為王、凡歷二年、  

22  行耶和華所惡、效其父瑪拿西所為、祭其父瑪拿西所造雕像、而奉事之、  

23  不效其父瑪拿西自卑於耶和華前、干罪愈甚、  

24  其臣僕叛、弒之於宮、  

25  國民殺叛亞們王者、立其子約西亞、繼之為王、

