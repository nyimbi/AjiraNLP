1   提幔人以利法曰、  

2  人若試與爾言、爾厭之乎、然誰能自禁不言耶、  

3  昔爾訓眾、手弱者堅之、  

4  將躓者以言持之、膝弱者健之、  

5  今也災難臨爾、而爾迷惘、迫爾、而爾驚惶、  

6  爾之所恃、非在寅畏乎、爾之所望、非在正行乎、  

7  試思無辜者伊誰淪沒、端正者何處見絕、  

8  以我觀之、耕惡種孽、所穫如之、 言上帝所行無不公義 

9  上帝吹噓、彼則喪亡、上帝震怒、彼則消滅、  

10  獅之吼、與猛獅之聲俱息、稚獅之齒見折、  

11  老獅絕食而死、牝獅之子離散、  

12  我竊得一事、我耳微聞其聲、  

13  乃於夜間人酣睡時、出於幻想之意、  

14  驚駭戰慄臨我、百骨悚動、  

15  靈過我前、毛髮森豎、  

16  彼立、不辨其狀、第見有象、在於目前、靜默之中、我聞有聲云、 證世人盡屬微末 

17  必死之人、豈義於上帝乎、世人豈潔於造之者乎、  

18  即其臣僕、猶不足恃、即其使者、尚責其愚、  

19  況居土舍、基塵埃、為蠹所敗者乎、  

20  旦夕之間、即見毀滅、永歸烏有、無人介意、  

21  其中幕索、非見奪乎、未得智慧、而隕亡焉、

