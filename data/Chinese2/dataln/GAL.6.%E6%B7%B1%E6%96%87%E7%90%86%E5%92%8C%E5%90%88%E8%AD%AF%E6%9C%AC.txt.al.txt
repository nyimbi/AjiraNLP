1  兄弟乎、若人偶蹈愆尤、爾屬聖神者、宜以溫柔之心規正之、且宜自顧、恐亦見試、  

2  宜互相任勞、以盡基督之律、  

3  無而為有者、是自欺也、 宜互擔重擔 

4  宜各驗己行、則所誇者在己不在人、  

5  蓋必各任己任也、○ 宜優待教師 

6  學道者、宜以財物供教者、  

7  勿受惑、上帝不受侮也、蓋所播者為何、所穫者亦為何、  

8  播於形軀者、將由形軀而穫敗壞、播於聖神者、將由聖神而穫永生、 行善勿怠 

9  宜行善勿倦、若不頹憊、屆期將穫矣、  

10  故或有機、宜行善於眾、而於信者之家為尤切、○ 保羅別無所誇惟誇主十字架 

11  視我達爾之手書、字體何其大也、  

12  凡欲以形軀矜飾者、強爾受割、特恐為基督之十架受窘逐耳、  

13  蓋彼受割者、己不守律、惟欲爾受割、致彼因爾形軀而誇、  

14  然我無所誇、惟誇我主耶穌基督之十架耳、由是世於我已釘十架、我於世亦然、  

15  蓋受割與否皆無足重、惟新造者而已、  

16  凡依此準繩而行者、願平康矜恤臨之、暨上帝之以色列民焉、○  

17  今而後人毋擾我、蓋我身佩耶穌之印記、○  

18  兄弟乎、願我主耶穌基督之恩、在爾衷、阿們、

