1  萬民其聽之、普世居民、其傾耳兮、  

2  尊卑貧富之人、偕聽之兮、  

3  我口惟智慧是言、我心以明哲為念、  

4  必傾耳聽喻言、鼓琴解秘語兮、  

5  患難之日、邪惡追迫我踵、我何懼兮、  

6  恃其貨財、誇其富足者、  

7  莫能贖其昆弟、為付贖金於上帝、  

8  -

9  俾其永存不朽、蓋其生命、贖價甚重、永久無成兮、  

10  彼必見智者死、愚者蠢者偕亡、其財遺於他人兮、  

11  其心以為家室恆存、第宅留至萬代、遂以己名名其地兮、  

12  人居尊位、不能久長、猶死亡之畜兮、  

13  斯乃愚人之道、而後人猶韙其言兮、  

14  彼如羣羊、定其歸於陰府、死亡為其牧者、迨及黎明、正人治之、彼之美麗、銷於陰府、無地以存兮、  

15  惟上帝必納我、贖我魂於陰府之權兮、○  

16  人殖貨財、門庭炫赫、爾毋懼兮、  

17  因其臨沒、毫無所攜、彼之尊榮、不隨之往兮、  

18  彼生存時、自慶其福、爾若利己、人則慶之兮、  

19  然彼歸其歷代之祖、永不見光兮、  

20  人居尊位、而不通達、猶死亡之畜兮、

