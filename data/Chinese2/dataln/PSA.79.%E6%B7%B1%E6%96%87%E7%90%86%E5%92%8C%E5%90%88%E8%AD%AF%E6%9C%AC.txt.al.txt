1  上帝歟、外邦侵爾基業、污爾聖殿、使耶路撒冷荒墟兮、  

2  以爾僕之尸、飼天空之鳥、以聖民之肉、飼地上之獸兮、  

3  耶路撒冷四周、血流如水、瘞埋無人兮、  

4  我於鄰國為辱、四周之人譏笑兮、  

5  耶和華歟、何時而止、爾豈永怒、憤嫉如火之焚乎、  

6  願傾爾怒於不識爾之邦、不籲爾名之國兮、  

7  彼吞雅各、毀其居所兮、  

8  勿念我祖之罪以罪我、我已底於至微、速以慈惠迎我兮、  

9  拯我之上帝歟、因爾名之榮助我、以爾名之故救我、而贖我罪兮、  

10  奚容異邦云、其上帝安在、敵流爾僕之血、尚其報之、使異邦知之、為我目睹兮、 望上帝以大能救援 

11  願俘囚之太息、達於爾前、以爾大能之臂、保存瀕死之人兮、  

12  主歟、以鄰邦斥爾之詆毀、七倍反諸其身兮、  

13  若然、則爾之民、即爾草場之羊、必永久稱謝爾、揚爾聲譽、歷世弗替兮、

