1  耶和華諭摩西曰、我再降一災於法老與埃及、然後彼乃釋汝去此、釋時、促爾出境、  

2  當語庶民、使諸男女、索金飾銀飾於其鄰、  

3  耶和華使民沾恩於埃及人、摩西在埃及、於法老臣民前、極其尊大、○  

4  摩西謂法老曰、耶和華云、約至中夜、我將巡行埃及、  

5  自居位之法老、迄旋磨之婢女、凡其長子、及羣畜首生者、必皆死亡、  

6  埃及通國、必大號哭、先世後世、無若是者、  

7  至以色列族、或人或畜、無犬敢鼓舌以吠之、俾爾知埃及人與以色列人、為耶和華所區別、  

8  爾之羣臣必下詣我、俯伏我前、曰、爾其與從爾之眾出境、然後我乃出焉、摩西盛怒而退、○  

9  耶和華諭摩西曰、法老必不聽爾、致增我之異蹟於埃及地、  

10  摩西   亞倫行此異蹟於法老前、而耶和華使之剛愎厥心、不釋以色列人出其境、

