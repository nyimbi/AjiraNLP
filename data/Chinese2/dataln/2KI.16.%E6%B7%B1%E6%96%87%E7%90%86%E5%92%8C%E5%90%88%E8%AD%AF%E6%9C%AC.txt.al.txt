1   利瑪利子比加十七年、猶大王約坦子亞哈斯即位、  

2  時、年二十歲、在耶路撒冷為王、歷十六年、不若厥祖大衛、行其上帝耶和華所悅、  

3  乃循以色列諸王之道、並使其子經火、效異邦可憎之惡行、即耶和華於以色列人前、所逐諸族之事、  

4  且於崇邱、山岡之上、綠樹之下、獻祭焚香、 亞蘭王以色列王合攻耶路撒冷 

5   亞蘭王利汛與以色列王利瑪利子比加、上耶路撒冷欲戰、圍亞哈斯、而不能勝之、  

6  當時亞蘭王利汛恢復以拉他、歸於亞蘭、驅猶大人出、亞蘭人至而居之、迄於今日、 亞哈斯求救於亞述王 

7   亞哈斯遣使見亞述王提革拉毘列色曰、我為汝僕汝子、今亞蘭王與以色列王起而攻我、請來救我脫於其手、  

8  亞哈斯以耶和華室與王宮府庫、所有之金銀、餽亞述王、  

9  亞述王允其所求、往攻大馬色而取之、虜其居民至吉珥、並殺利汛、  

10  亞哈斯王往大馬色、迎亞述王提革拉毘列色、見一壇在彼、遂以其規模制度之式、寄於祭司烏利亞、 擅更祭壇祭禮 

11  祭司烏利亞乃建壇、循亞哈斯王自大馬色所寄之式、以待亞哈斯王自大馬色返、  

12  王自大馬色返、見壇、則進而獻祭於其上、  

13  焚其燔祭素祭及灌祭、以酬恩祭牲之血沃於壇、  

14  又以耶和華前之銅壇、自耶和華室與其壇之間、移而置於其壇之北、  

15  亞哈斯王命祭司烏利亞曰、朝之燔祭、夕之素祭、王之燔祭素祭、與庶民之燔祭素祭灌祭、皆當焚於大壇、燔祭與他祭牲之血、悉沃其上、惟彼銅壇、為我藉以諮諏之用、  

16  祭司烏利亞悉遵亞哈斯王所命、 私移聖殿之器 

17   亞哈斯王移盤離座、折其座之鑲版、又以銅牛上之銅海、移置於鋪石處、  

18  耶和華室中、為安息日所建之廊、及王自外入室之廊、王因亞述王故、移之以環耶和華室、  

19  亞哈斯其餘所行之事、俱載於猶大列王紀、  

20  亞哈斯與列祖偕眠、同葬於大衛城、子希西家嗣位、

