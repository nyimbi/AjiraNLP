1  耶和華歟、聽我祈禱、傾耳聽我懇求、以信義俞允我兮、  

2  勿行鞫於爾僕、依爾視之、在世無一義人兮、  

3  仇敵迫我、傾我於地、俾我處於幽暗、如久死之人兮、  

4  我靈昏憒、我心悽慘兮、  

5  我追憶昔日、思爾經綸、默念爾手所為兮、  

6  向爾舉手、中心望爾、如槁壤之望雨兮、  

7  耶和華歟、其速允我、我靈疲憊、勿向我掩面、免我同於就墓之人兮、  

8  我惟爾是恃、俾於清晨得聞慈言、我心仰爾、示我當行之路兮、  

9  耶和華歟、援我於敵、我逃匿於爾兮、  

10  爾為我上帝、尚其訓我以行爾志、爾靈乃善、祈導我於安平之地兮、  

11  耶和華歟、緣爾名而甦我、以爾義出我於難兮、  

12  我為爾僕、其依爾慈絕我敵、苦我者悉滅之兮、

