1  以皂莢木作壇、其式維方、長五肘、廣五肘、高三肘、  

2  四隅作四角、與壇相連、俱包以銅、  

3  作盆以盛壇灰、及鏟盤肉鍤、火鼎諸器、悉以銅造、  

4  以銅作壇網、網之四隅、作銅環四、  

5  置網於壇之四周緣下、上及壇之半、  

6  以皂莢木作壇杠、包之以銅、  

7  貫杠於環、在壇兩旁以舁之、  

8  壇以板作、而虛其中、必循在山示爾之式、而製作之、○  

9  又立幕院、南面之帷長百肘、以撚綫細枲布為之、  

10  其柱二十、銅座二十、柱鈎與環、皆以銀作、  

11  北面之帷長百肘、其柱二十、銅座二十、柱鈎與環、皆以銀作、  

12  院之西面、帷廣五十肘、其柱十、其座十、  

13  院之東面、廣五十肘、  

14  門左之帷、長十五肘、其柱三、其座三、  

15  門右之帷十五肘、其柱三、其座三、  

16  院門之㡘、以藍紫絳三色之縷、與撚綫細枲布、繡工製之、長二十肘、其柱四、其座四、  

17  院四周之柱、其鈎與環、俱以銀作、其座則銅、  

18  院長百肘、廣五十肘、帷高五肘、以撚綫細枲布為之、其座乃銅、  

19  幕中所用之器與釘、及院之釘、悉以銅作、○ 燃燈之例 

20  宜命以色列民、取橄欖擣清油、使燈常燃、  

21  會幕中、法匱前之㡘外、亞倫與其子、自夕達旦、理燈於耶和華前、此為以色列族歷世之永例、

