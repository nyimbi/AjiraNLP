1   以色列為孩提時、我愛之、召我子出自埃及、  

2  先知召之愈殷、彼則離之愈遠、獻祭於巴力、焚香於雕像、  

3  我教以法蓮行走、抱之以臂、我嘗醫之、而彼不知、  

4  我以仁愛之繩、慈惠之索引之、弛軛在其頰、置糧於其前、 必遭重罰 

5  彼必不返埃及、因其不肯回轉、亞述必為其王、  

6  鋒刃必揮於其城、毀其關楗、因其計謀而滅之、  

7  我民決志違離我、雖有召之向上、興者迄無一人、 仍施矜恤 

8   以法蓮歟、我焉能舍爾、以色列歟、我焉能棄爾、焉能使爾若押瑪、置爾如洗扁、我回厥志、慈心熾發、  

9  不發我烈怒、不滅以法蓮、我乃上帝、非為世人、乃爾中之聖者、不以忿恚臨爾、  

10  耶和華若咆哮之獅、民皆從之、既已咆哮、諸子疾馳、自西而至、  

11  彼之疾馳、若鳥至自埃及、如鴿來自亞述、我將使之安居厥室、耶和華言之矣、○  

12  以法蓮以欺誑環我、以色列家以詭譎繞我、猶大對於上帝、即信實之聖者、則貳其心、

