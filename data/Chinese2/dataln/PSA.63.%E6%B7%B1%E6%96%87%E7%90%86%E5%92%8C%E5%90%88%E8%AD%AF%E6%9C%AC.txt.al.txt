1  上帝歟、爾為我上帝、我懇切尋爾、在旱乾困人、無水之地、我心渴想爾、我身切慕爾兮、  

2  似曾瞻爾於聖所、欲見爾能與榮兮、  

3  爾之慈惠、逾於生命、我口必讚爾兮、  

4  我畢生頌美爾、奉爾名而舉手兮、  

5  我魂必飽、如饜以髓與肥、我以喜樂之口讚爾兮、  

6  我在牀憶爾、中夜思爾兮、  

7  爾素為我助、於爾翼之蔭下、我必歡欣兮、  

8  我心追隨爾後、爾右手扶我兮、  

9  惟索滅我命者、必適地下兮、  

10  必付於刃、為野犬所食兮、  

11  惟王因上帝而喜、指之而誓者必誇詡、言誑者之口必見塞兮、

