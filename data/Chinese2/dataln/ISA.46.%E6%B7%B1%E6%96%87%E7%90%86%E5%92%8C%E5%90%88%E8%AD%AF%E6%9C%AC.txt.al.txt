1   彼勒傾覆、尼波俯伏、其像負於牲畜、爾素所舁之物、成為重負、使牲畜困憊、  

2  彼皆傾覆、同俯伏、不能救其重負、己亦為人所虜、○ 上帝始終拯救其民 

3   雅各家、以色列之遺民歟、爾其聽我、爾自初生、為我襁負、爾自出胎、為我懷抱、  

4  迄爾耄耋、皓然白首、始終如一、我必負爾、我既創造、亦必扶持、且施拯救、 上帝至聖無可比擬 

5  爾以誰譬我、俾能相若、以誰擬我、而得從同、  

6  人傾囊出金、權衡其銀、僱厥金工、以鑄神像、俯伏而拜、  

7  荷之於肩、攜之而往、置諸其所、使之屹立、不離其處、人或呼之、而不能應、不能拯人於難、○  

8  爾悖逆者、當記憶之、顯為丈夫、而追念焉、  

9  古昔之事、爾其追溯、我乃上帝、我外無他、我乃上帝、無能比擬、 耶和華所言必成 

10  我自始而示厥終、自昔而言未來之事、謂我所謀者必驗、所悅者必行、  

11  召彼鷙鳥、至自東方、成我謀者、來自遠地、我既言之、亦必行之、我既定之、亦必成之、  

12  剛愎厥心、遠乎義者、其聽我言、  

13  我義伊邇、相距不遠、我之拯救、不復遲延、我必為彰我榮之以色列、施拯救於錫安焉、

