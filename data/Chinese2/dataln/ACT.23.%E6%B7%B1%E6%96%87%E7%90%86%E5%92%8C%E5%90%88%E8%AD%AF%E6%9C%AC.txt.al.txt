1   保羅注視公會曰、兄弟乎、我於上帝前、以良心處世、至於今日、  

2  大祭司亞拿尼亞、命侍立者擊其口、  

3  保羅曰、粉飾之牆乎、上帝將擊爾、爾坐其位、依律鞫我、乃違律命繫我乎、  

4  侍立者曰、上帝之大祭司、爾詬之乎、  

5  保羅曰、兄弟乎、我不識其為大祭司也、記有之、勿誹爾民之有司、  

6  保羅知斯眾半為撒都該人、半為法利賽人、乃於會中呼曰、兄弟乎、我法利賽人也、亦法利賽人之子、今受鞫、乃因死者復起之望也、 法利賽撒都該兩教大起爭辯 

7  言竟、法利賽人、與撒都該人、互起爭端、眾遂分歧、  

8  蓋撒都該人言無復起、無天使、無神靈、而法利賽人言皆有之、  

9  乃大喧譁、法利賽黨之士子數人、起而爭曰、我見此人無惡、或有神靈、或天使、與之言乎、  

10  時、大起紛爭、千夫長恐保羅被眾扯裂、命軍士下、於眾中奪之、引之入營、○ 主向保羅顯現安慰其心 

11  是夜、主立其旁曰、安爾心、爾既證我於耶路撒冷、亦必如是證於羅馬、○ 猶太人立誓欲害保羅 

12  及旦、猶太人結黨誓而自呪曰、不殺保羅、不食不飲、  

13  同謀者四十餘人、  

14  乃詣祭司諸長與長老、曰、我儕已發重誓、不殺保羅、不進食也、 設計欲殺之 

15  今請偕同公會、告千夫長、明日曳之至爾前、若將詳究其情者、我儕已備、於其未至時殺之、  

16  保羅姊妹之子、聞其設伏、入營以告保羅、 千夫長得知其計 

17   保羅請一百夫長至曰、引此少者見千夫長、有事告之、  

18  遂引詣千夫長曰、囚者保羅、請我引此少者見爾、有事以告、  

19  千夫長執其手、至僻處、私問曰、有何告我、  

20  曰、猶太人相約、求爾明日曳保羅至公會、若將詳詰其情者、  

21  乞勿從之、蓋其中有四十餘人、設伏伺之、且誓而自呪、不殺保羅、不食不飲、今已備矣、惟冀爾許之耳、  

22  千夫長遣少者去、戒之曰、爾以斯事報我、勿以告人、  

23  遂召百夫長二人、曰、備卒二百、騎七十、持戟者二百、今夜亥初、往該撒利亞、 即將保羅送交方伯腓力斯 

24  且備畜使保羅乘之、護至方伯腓力斯、  

25  又遺以書、其畧曰、  

26  革老丟   呂西亞、請方伯腓力斯大人安、  

27  此人為猶太人所執、將殺之、我聞其為羅馬人、率軍士往拯之、  

28  欲知訟之之故、引之至其公會、  

29  見所訟者、祇辯論其律、非為當死當繫之事、  

30  或以將害斯人之計告我、我即遣就爾、亦命訟之者、告於爾前、○  

31  軍士奉命、攜保羅夜至安提帕底、  

32  次日、騎兵送之、餘者歸營、  

33  至該撒利亞、呈書方伯、使保羅立於前、  

34  方伯覽畢、問為何省人、知其屬基利家、  

35  曰、訟爾者至、我將聽爾、遂命守之於希律公廨、

