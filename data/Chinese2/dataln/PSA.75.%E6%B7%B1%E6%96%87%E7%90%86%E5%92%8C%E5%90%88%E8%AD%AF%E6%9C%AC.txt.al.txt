1  上帝歟、我稱謝爾、爾名相近、我稱謝爾、人述爾之奇行兮、○  

2  其期既屆、我必秉公行鞫兮、  

3  地與居民潰亂、其柱乃我所立兮、  

4  我謂傲慢者曰、勿傲慢、謂奸惡者曰、勿昂角、  

5  勿高舉爾角、勿強項而言兮、  

6  扶助之來、非自東、非自西、非自曠野兮、  

7  惟上帝為士師、降此而升彼兮、  

8  耶和華之手執爵、充以雜質、其酒浮沫、傾之而出、地上惡人飲之、必盡其渣滓兮、  

9  我恆宣其奇行、歌頌雅各之上帝兮、  

10  惡者之角、我必折之、義者之角、必高舉兮、

