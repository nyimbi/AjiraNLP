1  願上帝興起、使敵潰散、憾之者遁於其前兮、  

2  使之被逐、如烟之散、使惡人滅於上帝前、如蠟之鎔於火兮、  

3  義人尚其欣喜、踴躍於上帝前、忻然而樂兮、  

4  宜向上帝謳歌、歌頌其名、為駕車行於野者、平治大道、厥名耶和華、當踴躍於其前兮、  

5  上帝在其聖所、為孤兒之父、嫠婦之士師兮、  

6  上帝使孤獨者有家、出幽囚者、俾得亨通、惟悖逆者處於燥土兮、○ 讚美上帝眷顧其民 

7  上帝歟、昔爾行於民前、經歷曠野、  

8  維時、地顫天漏於上帝前、西乃搖撼、於以色列之上帝前兮、  

9  上帝歟、爾沛霖雨、爾業困乏、俾其堅固兮、  

10  爾之會眾居於其中、上帝歟、爾為貧者備其恩澤兮、  

11  主發命令、傳報嘉音之女甚眾兮、  

12  統軍諸王、遁矣、遁矣、居家之婦、得分所掠之物兮、  

13  爾曹臥於羊牢、有若班鳩、其羽鍍銀、其翎鍍金兮、  

14  大能者於此逐散諸王、則如撒們之飄雪兮、  

15  巴珊山乃上帝之山、巴珊山乃峻峯之山兮、  

16  高山歟、爾何睥睨上帝願居之山、耶和華將永居之兮、  

17  上帝之車、累萬盈千、主在其中、如在西乃聖所兮、  

18  爾已升高、攜厥俘虜、受供品於人間、悖逆者亦供之、欲耶和華上帝居於其中兮、○ 稱頌上帝施行大能 

19  主救我之上帝、日日荷我重負、當頌美之兮、  

20  上帝乃屢救我之上帝、得免死亡、在於主耶和華兮、  

21  上帝必擊破敵首、恆干罪者之髮顚兮、  

22  主云、我必使敵歸自巴珊、返自深海兮、  

23  俾爾碎之、足浸其血、爾犬得食其肉兮、  

24  上帝歟、我上帝我王入聖所、爾之步履、眾人目睹兮、  

25  謳歌者行於前、作樂者隨於後、在於播鼗童女之間兮、  

26  以色列之源所出者、當在諸會中、頌主上帝兮、  

27  在彼、小便雅憫為其首領、有猶大之牧伯、及其羣眾、西布倫之牧伯、拿弗他利之牧伯兮、○  

28  上帝歟、其施爾力、為我成事之上帝歟、其著爾能兮、  

29  為在耶路撒冷之殿、列王必獻禮於爾兮、  

30  其叱葦中之獸、牡牛之羣、民眾之犢、踐其銀於足下、驅散好鬥之民兮、  

31  牧伯將自埃及而來、古實速向上帝舉手兮、  

32  地上諸國、其向上帝謳歌、歌頌乎主、  

33  即駕行太古天上之天者、彼發厥聲、其聲甚巨兮、  

34  歸能力於上帝、其威嚴在以色列之上、其能力極於雲霄兮、  

35  上帝歟、爾自聖所、顯為可畏、以色列之上帝、以能與力賜於其民、上帝宜頌讚兮、

