1  安逸於錫安、優游於撒瑪利亞山、著名列邦之首、以色列家所歸者、其人禍哉、  

2  爾其往甲尼而觀、自彼至哈馬大邑、下至非利士之迦特、其邑豈愈於此國乎、其境豈廣於爾境乎、  

3  爾以為患難之日遙遠、致暴虐之位速設、  

4  偃臥於象牙之牀、舒體於榻、食羣中之羔、與牢中之犢、  

5  和琴瑟之聲、歌無謂之曲、為己而製樂器、同乎大衛、  

6  以巨盂飲酒、以寶膏自沐、而為約瑟之難、則不憂焉、 必先被虜 

7  彼於被虜者中、必先見虜、舒體者之讌樂逝矣、  

8  萬軍之上帝耶和華曰、主耶和華指己而誓、我惡雅各之驕泰、而憎其宮室、將以斯城及其中所有、悉付諸敵、  

9  若於一室遺有十人、俱必死亡、  

10  人之親屬焚其尸者、攜骸出室、問內室之人曰、尚有人偕爾否、彼曰無有、又曰緘默、勿道耶和華之名、  

11  蓋耶和華出令、巨室被擊而碎、小屋亦遭殘破、 斥其虛無是喜變亂公義 

12  馬豈馳於磐巖之上乎、牛豈耕於彼乎、惟爾變公平為荼毒、變義果為茵蔯、  

13  虛無是喜、乃曰我儕之角、非以己力而得乎、 耶和華將興一國為以色列之敵 

14  萬軍之上帝耶和華曰、以色列家歟、我將興一國以敵爾、自哈馬之道、至亞拉巴之溪、困苦爾焉、

