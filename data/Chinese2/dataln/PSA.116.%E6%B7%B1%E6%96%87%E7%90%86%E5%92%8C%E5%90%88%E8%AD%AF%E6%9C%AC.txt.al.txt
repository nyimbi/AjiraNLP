1  我愛耶和華、以其聽我聲、聞我懇求兮、  

2  彼既向我側耳、我畢生呼籲之兮、  

3  死亡之繩索繞我、陰府之痛苦迫我、我遭難遇苦兮、  

4  我則呼籲耶和華名曰、耶和華歟、求爾救援我魂兮、  

5  耶和華仁且義、我上帝矜憫為懷兮、  

6  庸庸者流、耶和華佑之、我乃卑微、彼拯我兮、  

7  我心歟、爾其復安、耶和華厚待爾兮、  

8  爾救我命、免於死亡、目不流涕、足不顚躓兮、  

9  我在生人之地、必行於耶和華前兮、  

10  我因信而言此、我遭大難兮、  

11  我驚惶時、則曰人盡妄誕兮、  

12  耶和華錫我諸恩、何以報之兮、  

13  必舉拯救之杯、稱揚耶和華名兮、  

14  償我願於耶和華、在眾民前兮、  

15  聖民之亡、乃耶和華所珍視兮、  

16  耶和華歟、我誠為爾僕、我為爾僕、爾婢之子、爾已釋我縛兮、  

17  必以稱謝為祭獻爾、稱揚耶和華名兮、  

18  -

19  償我願於耶和華在眾民前、在耶和華室院、在耶路撒冷邑中兮、爾其頌美耶和華兮、

