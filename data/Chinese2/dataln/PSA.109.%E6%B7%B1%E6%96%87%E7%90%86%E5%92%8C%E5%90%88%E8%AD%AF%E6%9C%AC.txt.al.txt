1  我所頌美之上帝歟、勿緘默兮、  

2  惡人與詭詐者、啟口攻我、以欺誑之舌語我兮、  

3  以憾恨之言環我、無端攻我兮、  

4  我惟祈禱是務、彼為我敵、以報我愛兮、  

5  以惡報我善、以惡報我愛兮、  

6  願爾委一惡人制之、置一仇敵立其右兮、  

7  彼受鞫時、願其負罪而出、彼之祈禱、反為咎戾兮、  

8  願其時日無幾、其職為他人所得兮、  

9  其子為孤、其妻為嫠、  

10  子女流離為丐、覓食他方、遠其荒涼之家兮、  

11  願盤剝者取其所有、彼勤勞所得、外人奪之兮、  

12  願無人恩待之、無人矜恤其孤兮、  

13  願其裔被絕、其名塗於後世兮、  

14  其祖之罪、願耶和華憶之、其母之惡、願不見塗兮、  

15  願其罪惡、恆在耶和華前、致絕其誌於世兮、  

16  因其不以施恩為念、乃迫窮乏與憂傷者、欲致之死兮、  

17  惟好呪詛、而詛臨之、不喜祝福、而福遠之兮、  

18  彼以呪詛為衣、呪詛如水入其臟、如油入其骨兮、  

19  願呪詛為其蔽體之服、常束之紳兮、  

20  凡我仇敵、及詆我者、耶和華以此報之兮、  

21  主耶和華歟、因爾名故、善待我、緣爾慈惠之美、拯救我兮、  

22  我乃貧乏、中心傷痛兮、  

23  我之逝也、如日影沈西、如蝗蟲飄蕩兮、  

24  我因禁食、膝弱體瘦兮、  

25  為眾凌辱、見我而搖首兮、  

26  我上帝耶和華歟、尚其助我、依爾慈惠、拯救我兮、  

27  使人咸知此出爾手、乃爾耶和華所行兮、  

28  任其呪詛、惟爾祝福、彼興起時、必蒙羞恥、爾僕欣喜兮、  

29  願敵被辱、願其抱愧、如衣以袍兮、  

30  我必以口深謝耶和華、在眾中頌美之兮、  

31  蓋彼必立貧人之右、救其脫於行鞫之人兮、

