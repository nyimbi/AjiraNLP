1  結隊之女乎、今可和會成羣、彼眾已圍攻我、將以杖擊以色列士師之頰、  

2  伯利恆   以法他乎、爾在猶大郡中為小、然將有一人自爾而出、為君於以色列、其原由於亙古、本於太初、  

3  耶和華將付斯民於敵、迨妊婦生子之時、其昆弟之遺餘、將歸於以色列人、 國權日大至於地極 

4  彼必卓立、賴耶和華之力、與其上帝耶和華之威名、而牧其羣、使眾安居、彼必為大、至於地極、  

5  斯人將為我之平康、當亞述人入我境、踐我宮時、我必興起七牧八伯以敵之、  

6  彼將以刃毀亞述地、及甯錄地之關、亞述人入我地、踐我境時、彼必救我、  

7  雅各遺民、必在多邦中、若湛露由於耶和華、若甘霖施於草、不待於人、不須世人也、 必獲勝制敵 

8   雅各遺民、必在諸國多民中、若獅於林間百獸之中、若稚獅於羣羊之中、如其經過、則踐踏裂碎之、無人救援、  

9  願爾手舉於仇讐之上、願爾敵悉見絕焉、○  

10  耶和華曰、是日我將於爾中絕爾馬、壞爾車、  

11  毀爾地之城邑、傾爾諸保障、  

12  絕爾中之巫術、俾不復有占卜者、  

13  絕爾中之雕像柱像、使爾不復拜己手所造之物、  

14  拔爾中之木偶、毀爾諸敵、  

15  不順之邦、我必發忿震怒以報之、

