1  願爾姑容我愚、爾誠容我、  

2  我以上帝之眷戀、眷戀於爾、蓋我已聘爾於一夫、如貞女焉、以獻於基督也、  

3  惟恐爾心偏邪、頓失向基督之純潔、如夏娃為蛇詭誘者然、  

4  儻來者別宣一耶穌、非我所宣者、或爾別受一靈、非昔所受者、或別承一福音、非昔所承者、爾容之可也、 言己不在極大使徒之下 

5  我自謂不亞於至大使徒、  

6  我言雖鄙、而智則不然、乃凡事向爾而顯之於眾、 言己傳教不索費用 

7  我自卑致爾高舉、傳爾上帝福音而無值、乃為罪乎、  

8  我奪他會之值、以為爾役、  

9  偕爾時乏於用、未累一人、自馬其頓來之兄弟、補我所乏、我凡事自守、不至累爾、終必自守、 表明己為使徒之證據壓倒假使徒 

10  我衷基督之誠、於亞該亞境內、無人阻我此誇也、  

11  何也、我不爾愛耶、上帝知之焉、  

12  但我所行者、終必行之、以絕機於尋機者、使其所誇無異於我、  

13  若輩乃偽使徒、行事詭譎、貌為基督使徒、  

14  原無足怪、蓋撒但亦貌為光明之使、  

15  其役貌為義役、非大事也、其報必依其所行、○  

16  我復有言、人勿以我為愚、若然、仍當以愚納我、俾我稍以自誇、  

17  此言、非主命也、乃若愚者自信而誇、  

18  既多有依形軀而誇者、則我亦誇矣、  

19  爾既為智、於愚者則欣然容之、  

20  人若僕爾、噬爾、虜爾、侮爾、批爾、爾則容之、  

21  此我卑己而言、如嘗懦弱、但人所毅然、我亦毅然、斯言有若愚也、  

22  彼希伯來人乎、我亦然、彼以色列人乎、我亦然、彼亞伯拉罕之裔乎、我亦然、 保羅以諸般患難為榮 

23  彼基督之役乎、我則逾之、此言若狂、蓋我多勤勞、多繫獄、數被箠楚、屢瀕於死、  

24  受猶太人鞭者五、每四十減一、  

25  杖責者三、石擊者一、舟壞者三、一日夜在深海、  

26  屢經跋涉、危於河、危於寇、危於同族、危於異邦、危於邑、危於野、危於海、危於偽兄弟、  

27  勞而苦、屢廢寢、飢而渴、屢絕食、寒而裸、  

28  此外更有日集於我者、即為諸會之慮也、  

29  誰弱而我不弱乎、誰躓而我心不如焚乎、  

30  我若必誇、則誇我弱、  

31  永頌之上帝、主耶穌之父、知我不誑、  

32  在大馬色   亞哩達王之邑宰、嚴守其城以捉我、  

33  而我自牖以筐縋垣而脫之、

