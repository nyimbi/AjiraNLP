1   大衛去彼、遁於亞杜蘭穴、其兄弟及父全家聞之、咸來相就、  

2  凡困迫者、逋負者、不得志者、咸集歸之、約四百人、大衛為其長、○  

3  大衛去彼、往摩押之米斯巴、謂摩押王曰、請容我父母出、與爾偕居、俟我知上帝為我何為、  

4  遂導父母詣摩押王、大衛處寨時、其父母與摩押王同居、  

5  先知迦得謂大衛曰、毋居於寨、宜往猶大地、遂去彼、入哈列林、  

6  大衛與從者為人所見、掃羅聞之、是時掃羅在基比亞崇邱、坐於垂絲柳下、手執其戟、僕從環侍、 掃羅責臣不忠於己 

7   掃羅謂之曰、便雅憫人、爾其聽之、耶西之子、豈以田畝葡萄園賜爾、立為千夫長、百夫長、  

8  使爾同謀攻我、我子與耶西子結盟、無人以告、罔為我憂、我子激我臣僕、伏以害我、有如今日、亦無人以告、  

9  時、以東人多益立於臣僕中、對曰、我睹耶西子至挪伯、見亞希突子亞希米勒、  

10  亞希米勒為之諮諏耶和華、且給以食、以非利士人歌利亞之劍予之、  

11  王遂遣人召祭司亞希突子亞希米勒、與其父家、在挪伯為祭司者、咸至王所、  

12  掃羅曰、亞希突子宜聽我言、曰、我主、我在此、  

13  掃羅曰、爾與耶西之子、同謀攻我、給之以餅、予之以劍、為之諮諏上帝、致彼伏以害我、有如今日、何也、  

14  亞希米勒對曰、大衛乃王之壻、進為謀臣、尊於王室、諸臣僕中、忠孰如之、  

15  我為之諮諏上帝、豈自今日始耶、決不為此、王勿罪僕、與我父家、此事鉅細、僕俱不知、  

16  王曰、亞希米勒、爾與爾父全家必死、  

17  王謂左右侍衛曰、往殺耶和華之祭司、因彼助大衛、知其遁逃、而不以告、惟王臣僕不欲伸手、擊耶和華之祭司、 多益殘殺挪伯諸祭司 

18  王謂多益曰、爾往擊之、以東人多益遂擊祭司、當日殺衣枲聖衣者、八十五人、  

19  祭司之邑挪伯、男女、童穉、乳子、牛羊及驢、皆刃擊之、 亞比亞他逃歸大衛 

20   亞希突孫、亞希米勒子亞比亞他得免、逃往大衛、  

21  以掃羅殺耶和華祭司之事告之、  

22  大衛曰、當日以東人多益在彼、我知其必告掃羅、爾父全家死亡、我使之也、  

23  與我偕居、勿懼、索我命者、即索爾命、偕我則得保全、

