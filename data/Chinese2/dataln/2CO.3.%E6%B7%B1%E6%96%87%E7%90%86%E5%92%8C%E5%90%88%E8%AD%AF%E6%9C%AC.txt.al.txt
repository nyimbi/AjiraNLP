1  我豈復自薦乎、豈如人需薦書與爾、抑取於爾乎、  

2  爾即我書、銘於吾心、眾知而讀者、  

3  顯為基督之書、由我著作、非書以墨、乃以維生上帝之神、非於石版、乃於心版、  

4  我儕由基督對越上帝而具此信、 衡論傳律法與傳福音者 

5  非言自能有所揆度、我之能由上帝而已、  

6  使我克供新約之役、非恃文、乃恃靈、蓋文致死、靈致生也、  

7  夫致死之役、文鐫諸石、尚以榮而成、因摩西之榮、以色列人不能注視其面、此榮乃暫耳、  

8  況恃靈之役、其榮不更甚哉、  

9  若致罪之役既榮、則致義之役益榮矣、  

10  昔為榮者不足榮、因有超越之榮故耳、  

11  蓋暫存者若榮、則永存者更榮矣、○ 傳福音愈於傳律法 

12  我有此望、故侃侃而言、  

13  非如摩西蒙帕於面、使以色列人不得直視暫存者之終、  

14  惟其心頑、迄今讀舊約時、斯帕猶存、夫其帕因基督而廢矣、  

15  越至於今讀摩西書、帕蒙其心、  

16  迨其歸主、帕則去矣、  

17  夫主即神、主神所在、乃得自由、  

18  我儕去帕於面、如於鑑反照主榮、皆化為主像、自榮致榮、如出乎主、即聖神也、

