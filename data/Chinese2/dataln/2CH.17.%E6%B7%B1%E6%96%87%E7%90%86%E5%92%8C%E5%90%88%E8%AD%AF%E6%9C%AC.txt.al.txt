1   亞撒子約沙法嗣位、自強、以禦以色列族、  

2  駐兵於猶大之堅城、置戍於猶大地、及其父亞撒所得以法蓮之邑、  

3  耶和華偕之、緣循厥祖大衛始初之道、不求巴力、  

4  惟求其父之上帝、遵其誡命、不效以色列人所行、 奮志為善 

5  緣此、耶和華鞏固其國、猶大人咸進貢、富有貨財、大得尊榮、  

6  奮志行耶和華之道、且除猶大之崇邱與木偶、  

7  在位三年、遣其牧伯便亥伊勒、俄巴底、撒迦利雅、拿坦業、米該亞、往猶大諸邑訓民、  

8  並遣利未人示瑪雅、尼探雅、西巴第雅、亞撒黑、示米拉末、約拿單、亞多尼雅、多比雅、駝巴多尼雅、又有祭司以利沙瑪、約蘭偕之、  

9  眾乃攜耶和華律書、巡行猶大諸邑訓民、 列國畏其強盛臣服納貢 

10  耶和華使猶大四周之國畏懼、不與約沙法戰、  

11  非利士人有獻物貢銀於約沙法、亞拉伯人獻牡綿羊七千七百、牡山羊七千七百、  

12  約沙法日漸強大、在猶大建保障、及府庫之邑、  

13  在猶大各城多有工作、在耶路撒冷有英武之士、  

14  循其宗族、其數如左、猶大之千夫長、押拿為首、率勇士三十萬、  

15  其次、軍長約哈難、率二十八萬、  

16  其次、細基利子亞瑪斯雅、樂獻己於耶和華、率勇士二十萬、  

17  便雅憫有勇士以利雅大、率執弓持干者二十萬、  

18  其次、約薩拔、率備戰者十八萬、  

19  斯眾皆役事於王、此外、王又置人於猶大之堅城、

