1  我儕與主同勞者、勸爾勿徒受上帝恩、  

2  蓋曰、我聽爾於見納之時、佑爾於拯救之日、今乃見納之時、拯救之日矣、  

3  我概不礙人、免我職受謗、 保羅傳教諸事忠心 

4  惟諸事自薦為上帝役、有若恆忍、患難、空乏、阨窮、  

5  受杖、繫獄、遭亂、勤勞、不寢、不食、 多受艱窘 

6  廉潔、知識、寬恕、仁慈、聖神之感、無偽之愛、  

7  真誠之道、上帝之能、義之干戈在於左右、  

8  或榮、或辱、或惡名、或令聞、似偽而真、  

9  似人不知而見知、似瀕死而實生、似受譴而弗亡、  

10  似憂而常樂、似貧而富眾、似無有而無不有、○ 勸門徒暢發愛心 

11   哥林多人歟、我向爾口啟而心廣矣、  

12  爾褊狹、非在我、乃在爾心耳、  

13  我語爾如子、宜廣乃心以報我、○ 勿與惡相交惟當自潔 

14  勿與不信者耦、蓋義與不義、何侶之有、光與暗、何交之有、  

15  基督與惡者、何契之有、信者與不信者、何與之有、  

16  上帝殿與偶像、何同之有、我儕乃維生上帝殿、如上帝曰、我將居其中、遊其間、我為彼上帝、彼為我民、  

17  故曰、爾宜出厥中而自別、勿捫不潔、我則納爾、  

18  我將為爾父、爾為我子、此全能之主所言也、

