1  耶和華歟、大衛之難、尚其記憶兮、  

2  彼如何發誓於耶和華、許願於雅各之能者、  

3  曰、我必不入我幕、不登我牀、  

4  不任我目寢睡、合睫而眠兮、  

5  俟我為耶和華尋獲居所、為雅各之能者、尋獲帷幕兮、  

6  我聞約匱在以法他、遇之於林野兮、  

7  我儕入其帷幕、拜於足几之下兮、  

8  耶和華歟、尚其興起、與爾力之約匱、同入安居之所兮、  

9  願爾之祭司衣義、爾之聖民歡呼兮、 

10  緣爾僕大衛故、勿使爾受膏者轉面兮、 

11  耶和華以誠誓於大衛、必不反覆、曰我必使爾所生者、居爾位兮、 

12  爾子若守我約、與我所訓之法、厥子亦必永居其位、 

13  蓋耶和華簡郇、欲以為居所兮、 

14  曰、此我永久安居之所、我必處此、以其為我所悅兮、 

15  我必錫嘏其糧、以食飫其貧民兮、 

16  必以拯救被其祭司、聖民大聲歡呼兮、 

17  必為大衛生角、為我受膏者備燈兮、 

18  必使其敵蒙羞、彼之冠冕、光輝發越兮、

