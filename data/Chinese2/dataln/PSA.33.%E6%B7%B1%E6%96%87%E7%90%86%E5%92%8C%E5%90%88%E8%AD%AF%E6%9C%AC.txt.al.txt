1  爾義人歟、當緣耶和華而悅懌、正直者之頌讚、乃合宜兮、  

2  當鼓琴稱謝耶和華、以十絃瑟歌頌之兮、  

3  謳新歌以頌之、鼓琴精巧、其聲清越兮、  

4  蓋耶和華之言正直、行皆信實兮、  

5  耶和華以公義為樂、慈惠遍滿於大地兮、  

6  諸天藉耶和華言而造、萬象由其噓氣而成兮、  

7  彼匯海水如壘、貯淵泉於庫兮、  

8  全地當寅畏耶和華、億兆敬懼之兮、  

9  因彼言之斯有、命之斯立兮、  

10  耶和華敗列邦之謀、廢諸民之志兮、  

11  惟耶和華之謀永立、其志歷世弗替兮、 以耶和華為上帝者其國有福 

12  以耶和華為上帝者、其國福矣、被彼選為己業、斯民福矣、  

13  耶和華自天鑒觀、盡睹世人兮、  

14  自其居所而觀、徧覽地上居民兮、  

15  彼造眾心、鑒察其行兮、  

16  未有君王、因兵多而得救、未有勇士、因力大而獲拯兮、  

17  賴馬獲援、乃屬徒然、其力雖大、不能救人兮、  

18  敬畏耶和華、企望其慈惠者、彼垂顧之兮、  

19  救其魂於死亡、保其生於饑饉兮、  

20  我魂企望耶和華、彼為我助我盾兮、  

21  我心於彼而樂、素賴其聖名兮、  

22  耶和華歟、願施慈惠、以副我望兮、

