1   大衛於大衛城建宮室、又為上帝匱備所張幕、 任利未人舁約匱 

2   大衛曰、耶和華既簡利未人舁上帝匱、永久奉事之、他人不可舁也、  

3  大衛集以色列眾於耶路撒冷、以舁耶和華匱、至其所備之所、  

4  又集亞倫裔、及利未人、  

5  哥轄裔、族長烏列、與其昆弟百二十人、  

6  米拉利裔、族長亞帥雅、與其昆弟二百二十人、  

7  革順裔、族長約珥、與其昆弟百三十人、  

8  以利撒反裔、族長示瑪雅、與其昆弟二百人、  

9  希伯倫裔、族長以列、與其昆弟八十人、  

10  烏薛裔、族長亞米拿達、與其昆弟百十二人、  

11  大衛召祭司撒督、亞比亞他、與利未人烏列、亞帥雅、約珥、示瑪雅、以列、亞米拿達、  

12  諭之曰、爾曹為利未族長、當與昆弟自潔、致可舁以色列上帝耶和華之匱、至我所備之所、  

13  爾曹初未舁之、亦未循例尋求上帝、故我上帝耶和華擊我儕、  

14  祭司利未人遂自潔、欲舁以色列上帝耶和華之匱而上、  

15  利未子孫、以杠肩舁上帝匱、循摩西遵耶和華言所命、 命利未族長立謳歌者作樂 

16   大衛告利未族長、立其昆弟謳歌者、以樂器琴瑟與鈸、欣然大發其音、而揚厥聲、  

17  利未人遂立約珥子希幔、與其昆弟比利家子亞薩、及其同宗米拉利裔、古沙雅子以探、  

18  其次、昆弟撒迦利雅、便、雅薛、示米拉末、耶歇、烏尼、以利押、比拿雅、瑪西雅、瑪他提雅、以利斐利戶、彌克尼雅、閽人俄別以東、耶利、  

19  如是立謳歌者希幔、亞薩、以探、擊銅鈸大發其聲、  

20  撒迦利雅、雅薛、示米拉末、耶歇、烏尼、以利押、瑪西雅、比拿雅鼓瑟、其聲清以細、  

21  瑪他提雅、以利斐利戶、彌克尼雅、俄別以東、耶利、亞撒西雅鳴琴、其聲洪而緩、為始作者、  

22  利未族長基拿尼雅、為謳歌之長、訓謳歌之人、以其擅此技也、  

23  比利家、以利加拿為閽、以守匱、  

24  祭司示巴尼、約沙法、拿坦業、亞瑪賽、撒迦利雅、比拿亞、以利以謝、在上帝匱前吹角、俄別以東耶希亞為閽、以守匱、  

25  於是大衛與以色列長老、及千夫長、歡然往舁耶和華之約匱、自俄別以東家而上、  

26  因上帝助舁耶和華約匱之利未人、則獻牡犢七、牡羊七為祭、  

27  大衛與舁匱之利未人、及謳歌長基拿尼雅、暨眾謳歌者、皆衣細枲長服、大衛又衣枲聖衣、 舁約匱入大衛城 

28   以色列眾歡呼、吹角吹箛、擊鈸鼓瑟、鳴琴奏樂、舁耶和華約匱而上、  

29  耶和華約匱入大衛城時、掃羅女米甲自牖而窺、見大衛王踴躍舞蹈、中心鄙夷之、

