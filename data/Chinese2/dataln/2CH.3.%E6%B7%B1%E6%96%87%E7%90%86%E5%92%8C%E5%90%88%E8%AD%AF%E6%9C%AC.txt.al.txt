1   所羅門肇建耶和華室、於耶路撒冷   摩利亞山、即耶和華見於其父大衛之所、大衛曾定其地、在耶布斯人阿珥楠禾場、  

2  所羅門即位四年二月二日、開始建造、 殿之度式 

3   所羅門為上帝室所砌之基、長六十肘、寬二十肘、俱循古度、  

4  前廊長二十肘、寬與室等、高百二十肘、內蓋以精金、  

5  大室之壁、蔽以柏木、蓋以精金、上刻椶樹與鏈之狀、  

6  又飾室以寶石、使之華美、金皆巴瓦音所出、  

7  室及梁閾壁門、皆以金蓋之、壁上鏤基路伯、  

8  又造至聖所、長二十肘、與室之寬相等、其寬亦二十肘、蓋以精金、用金六百他連得、  

9  金釘五十舍客勒、樓閣亦蓋以金、 製基路伯 

10  至聖所內、按作像法、製基路伯二、包之以金、  

11  其翮共長二十肘、左者一翮長五肘、及於室壁、一翮亦長五肘、接於右者之翮、  

12  右者一翮長五肘、及於室壁、一翮亦長五肘、接於左者之翮、  

13  二基路伯各張其翮、共長二十肘、面室而立、  

14  以藍紫絳三色之縷、及細枲布作㡘、上繡基路伯、 製柱 

15  室前作二柱、高三十五肘、柱頂高五肘、  

16  又作鏈、置於柱頂、作石榴一百、繫於鏈上、  

17  其柱立於室前、左一右一、右名雅斤、左名波阿斯、

