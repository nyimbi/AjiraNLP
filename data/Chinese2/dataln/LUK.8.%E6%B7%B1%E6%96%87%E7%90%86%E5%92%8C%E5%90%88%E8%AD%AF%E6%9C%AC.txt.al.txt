1  未幾、耶穌周遊諸邑諸鄉、宣播上帝國之福音、十二徒偕之、  

2  且有數婦嘗患惡鬼、負諸病、而得愈者、即稱抹大拉之馬利亞、曾有七鬼由之而出、  

3  又希律家宰苦撒之妻約亞拿、與蘇撒拿、並多婦、皆以其所有供事之、○ 以播種為喻 

4  大眾會集、且有自諸邑來就者、耶穌設喻曰、  

5  有播種者出而播種、播時有落路旁者、為人所踐、飛鳥盡食之、  

6  有落石上者、生而即槁、以無潤澤也、  

7  有落棘中者、棘同生而蔽之、  

8  有落沃壤者、生而結實百倍焉、言竟、遂呼曰、有耳以聽者、宜聽焉、  

9  其徒問之曰、此喻何耶、  

10  曰上帝國之奧、賜爾知之、惟於他人則設喻、俾其視而不明、聽而不悟、 申明播種之喻 

11  所喻如是、種者、上帝道也、  

12  路旁者、猶人聽道而魔至、由其心奪之、免其信而得救、  

13  石上者、猶人聽道而欣受之、惟其無根、則暫信耳、遇試遂背之、  

14  棘中者、猶人聽道而往、為此生之諸慮貨財逸樂所蔽、而其實不成、  

15  沃壤者、猶人聽道、以善良之心守之、恆忍而結實、○ 以置燈於臺為喻 

16  未有燃燈而以器覆之、或置之牀下者、惟置之檠上、俾入者見其光、  

17  未有隱而不顯、藏而不露、為人所知者、  

18  是故宜慎厥聽、蓋有者、將予之、無者、即其所自以為有者、亦將奪之、○ 指明孰為己母弟兄姊妹 

19   耶穌之母及其兄弟至、因人眾不得近、  

20  或告之曰、爾母及兄弟立於外、欲見爾、  

21  耶穌謂眾曰、聽上帝道而行之者、即我母及我兄弟也、○ 平定風浪 

22  一日耶穌偕門徒登舟、謂之曰、我儕且渡湖、遂移舟、  

23  行時、耶穌寢、湖上颶風驟起、水幾盈舟、危甚、  

24  門徒就而寤之曰、夫子、夫子、我儕亡矣、耶穌寤、斥風與浪、即止而平息矣、  

25  謂門徒曰、爾信安在、眾驚異、相語曰、彼何人斯、命風與水亦順之也、○ 驅逐羣鬼 

26  舟行至格拉森地、與加利利相對、  

27  耶穌登岸、有人自邑出、遇之、乃為鬼所憑者、久不衣衣、不居室、惟居塚中、  

28  見耶穌、遂號呼而伏其前、大聲曰、至高上帝子耶穌、我與爾何涉、求爾莫我苦、  

29  蓋耶穌已命邪鬼出其人也、此鬼屢強拘之、人雖以鏈與桎繫而守之、彼斷其繫具、而被鬼逐於野、  

30  耶穌問之曰、爾何名、對曰、羣、以有多鬼憑之也、  

31  遂求耶穌毋令入淵、  

32  在山有羣豕方食、鬼求耶穌許其入豕、許之、  

33  乃出其人而入豕、羣豕突下山坡、入湖而溺、  

34  牧者見之、奔城鄉、而遍告焉  

35  眾出欲觀所為、就耶穌、見諸鬼所由出之人、衣衣自若、坐於耶穌足下、則懼、  

36  見者以患鬼之人、如何得愈告之、 耶穌為格拉森人所棄 

37   格拉森四方之眾、求耶穌去之、懼甚故也、耶穌登舟而返、  

38  諸鬼所由出之人求與之偕、耶穌遣之去、曰、  

39  歸爾家、以上帝為爾所行之大事告人、彼遂往、徧邑宣言耶穌為己所行之大事、○  

40  耶穌既返、眾迓之、蓋皆佇望之也、  

41  有司會堂名睚魯者、來伏耶穌足下、求至其家、  

42  蓋彼有獨生女、年約十二、瀕死、耶穌往時、眾擁擠之、○ 醫治患血漏之婦 

43  有婦患痭十有二年、於諸醫盡耗其業、無能愈之者、  

44  尾耶穌後、捫其衣緣、痭即止、  

45  耶穌曰、捫我者誰耶、眾皆弗承、彼得與同人曰、夫子、眾擁逼爾也、  

46  耶穌曰、有捫我者、蓋我覺有能由我出焉、  

47  婦知不得隱、戰慄而前、向耶穌俯伏、當眾前告以捫之之故、與如何立愈、  

48  耶穌語之曰、女也、爾信已愈爾矣、可安然而往、○ 使睚魯之女復活 

49  言時、或自司會堂之家來、曰、爾女死矣、毋勞夫子、  

50  耶穌聞之曰、勿懼、惟信、則女將愈矣、  

51  至室、於彼得   雅各   約翰、及女之父母外、不許他人同入、  

52  眾哭之慟、耶穌曰、毋哭、女非死、寢耳、  

53  眾知其已死、哂之、  

54  耶穌執女手呼曰、女子起、  

55  其魂返、即起、耶穌命食之、  

56  其父母駭異、耶穌戒之勿以所行告人、

