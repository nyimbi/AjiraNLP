1  法利賽人及撒都該人、來試耶穌、請以自天之異兆示之、  

2  耶穌曰、暮時、爾云將晴、以天紅也、  

3  朝時云、今日風雨、以天紅而晦也、爾識別天色、而不識此時之異兆耶、  

4  姦惡之世而求異兆、約拿異兆而外、無以示之、遂去之、○ 耶穌警門徒謹防法利賽與撒都該之異教 

5  門徒濟彼岸、忘攜餅、  

6  耶穌謂之曰、謹防法利賽撒都該人之酵、  

7  門徒竊議曰、是為不取餅也、  

8  耶穌知之曰、小信者乎、曷以無餅竊議耶、  

9  爾猶未悟乎、豈不憶五千人之五餅、拾屑幾筐乎、  

10  又四千人之七餅、拾屑幾籃乎、  

11  何不悟我非為餅而言、惟當防法利賽撒都該人之酵也、  

12  門徒乃悟其所言、非防餅之酵、乃法利賽撒都該人之教耳、○ 民猜耶穌其說不一 

13   耶穌至該撒利亞腓立比境、問其徒曰、人言人子為誰、  

14  對曰、或言施洗約翰、或言以利亞、或言耶利米、抑先知之一、 彼得認耶穌為上帝子 

15  曰、爾曹謂我為誰、  

16  西門彼得對曰、爾乃基督維生上帝子也、  

17  耶穌曰、西門   巴約拿福矣、蓋非有血氣者示爾、乃我在天之父也、  

18  吾又語汝、爾乃彼得、我將建我會於此磐、而陰府之權、不能勝之、  

19  我將以天國之鑰予爾、凡爾繫於地者、在天亦繫之、釋於地者、在天亦釋之、  

20  遂戒門徒、勿以己為基督告人、○ 耶穌預言己將遇害彼得欲阻止耶穌耶穌責之 

21  自是耶穌始示其徒、以己必往耶路撒冷、備受長老祭司諸長士子之苦、且見殺、三日而起、 

22   彼得援而諫之曰、主、不可、此必不及爾也、  

23  耶穌回顧彼得曰、撒但退、爾阻我、以爾不體上帝之事、乃體人之事耳、 欲從耶穌必須克己 

24  遂語其徒曰、欲從我者、當克己負其十架以從、  

25  蓋欲救其生者、將喪之、為我而喪其生者、將得之、  

26  利盡天下、而失其生、何益之有、人將以何者易其生乎、  

27  蓋人子將以父之榮、偕厥使而來、依人所行而報之、  

28  我誠語汝、立於此者、有人未死、得見人子臨於其國矣、

