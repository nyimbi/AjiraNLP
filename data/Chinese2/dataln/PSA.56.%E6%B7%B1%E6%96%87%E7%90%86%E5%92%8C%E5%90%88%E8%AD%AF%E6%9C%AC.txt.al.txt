1  上帝歟、尚其憫我、人欲噬我、終日攻我虐我兮、  

2  我敵終日欲噬我、傲然攻我者眾多兮、  

3  我恐懼時、惟爾是恃、  

4  我恃上帝、而頌其言、我恃上帝、而不恐懼、血氣之人、其奈我何兮、  

5  彼終日反我言、對我所思、皆屬邪惡兮、  

6  集而潛伏、察我行蹤、伺隙以害我命兮、  

7  恃惡豈能免罰、上帝歟、尚其發怒、傾覆斯族兮、  

8  我屢流離、爾盡數之、祈以我淚貯於爾囊、非悉錄於爾册乎、  

9  我呼籲時、敵必卻退、上帝佑我、我所知兮、 頌感上帝之救恩 

10  我恃上帝、而頌其言、我恃耶和華、而頌其言兮、  

11  我恃上帝、而不恐懼、世人其奈我何兮、  

12  上帝歟、我負所許之願、必獻酬恩之祭於爾兮、  

13  蓋爾拯我魂於死亡、豈不佑我足、不至顚蹶、俾我行於生命光中、在上帝前兮、

