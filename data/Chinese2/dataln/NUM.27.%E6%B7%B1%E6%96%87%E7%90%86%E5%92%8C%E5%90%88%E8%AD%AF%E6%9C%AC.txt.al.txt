1   約瑟子瑪拿西族、瑪拿西元孫、瑪吉曾孫、基列孫、希弗子西羅非哈之女、瑪拉、挪阿、曷拉、密迦、得撒、  

2  俱至會幕門、立於摩西與祭司以利亞撒、及會長會眾之前曰、  

3  我父死於曠野、不在可拉黨中、集攻耶和華、第為己罪而死、而無子嗣、  

4  何因無子、而删其名、絕於譜系、請在叔伯之中、以產予我、  

5  摩西以其事呈於耶和華、  

6  耶和華諭摩西曰、  

7  西羅非哈女之言是也、必以其父之產歸之、俾在叔伯中有其恆業、  

8  爾告以色列族云、如人死而無子、必歸其業於女、  

9  無女則歸諸兄弟、  

10  無兄弟則歸諸叔伯、  

11  無叔伯則歸諸近親、為以色列族之典章律例、循耶和華所諭摩西之命、○ 示摩西將歸乃祖 

12  耶和華諭摩西曰、爾陟亞巴琳山、觀我所賜以色列族之地、  

13  爾既觀之、必歸乃祖、如爾兄亞倫然、  

14  昔在尋野水濱、會眾紛爭、爾曹悖逆我命、不於民前尊我為聖、所言之水、在加低斯   米利巴、  

15  摩西籲耶和華曰、  

16  請耶和華、世人諸神之上帝、簡立一人、統轄會眾、  

17  出入其前、導之往返、免耶和華會眾、猶羊之無牧、 簡約書亞繼摩西職 

18  耶和華諭摩西曰、嫩之子約書亞、乃感於神、汝可取之、按手其上、  

19  置於祭司以利亞撒及會眾前、付託以命、  

20  以汝尊榮、加諸其身、使以色列會眾無不聽從、  

21  彼必立於祭司以利亞撒前、以利亞撒為之諮諏烏陵於耶和華前、彼及以色列會眾、必聽其命而出、亦聽其命而入、  

22  摩西遵耶和華命、取約書亞、使立於祭司以利亞撒及會眾前、  

23  按手其上、以命託之、循耶和華所諭摩西之命、

