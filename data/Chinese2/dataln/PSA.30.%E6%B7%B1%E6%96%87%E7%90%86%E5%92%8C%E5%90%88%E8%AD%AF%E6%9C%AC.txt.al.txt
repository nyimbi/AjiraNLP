1  耶和華歟、我必尊崇爾、爾救拔我、不使我敵誇耀兮、  

2  耶和華我上帝歟、我曾籲爾、爾則醫我兮、  

3  耶和華歟、爾出我魂於陰府、使我生存、免入墳墓兮、  

4  耶和華之聖民歟、爾其歌頌耶和華、稱揚其聖名兮、  

5  其怒在俄頃、其恩在畢生、哭泣寄於夜、歡欣來於晨兮、  

6  若我、在利達時、自謂永不動搖兮、  

7  耶和華歟、昔爾施恩、使我立於固山、及爾掩面、我則煩擾兮、  

8  耶和華歟、我呼籲爾、向耶和華懇求兮、  

9  流我之血、使我就墓、何益之有、塵土安能頌爾、安能宣爾誠實兮、  

10  耶和華歟、垂聽而矜憫我、耶和華歟、其為我助兮、  

11  爾乃以我哀哭、變為舞蹈、脫我麻衣、被以喜樂兮、  

12  俾我靈歌頌爾、而不緘默、耶和華我上帝歟、我將稱謝爾、永世靡暨兮、

