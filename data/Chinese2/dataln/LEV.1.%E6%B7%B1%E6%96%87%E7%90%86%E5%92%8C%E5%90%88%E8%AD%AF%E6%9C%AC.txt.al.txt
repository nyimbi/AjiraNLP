1  耶和華從會幕呼摩西、諭之曰、  

2  告以色列族云、爾中有人獻祭於耶和華、必獻牲畜、牛羊是也、  

3  如獻牛為燔祭、當取牡者、純全無疵、獻於會幕門、冀蒙悅納於耶和華、  

4  按手燔牲之首、則蒙悅納、俾罪得贖、  

5  宰牛於耶和華前、亞倫子孫為祭司者、必奉其血、沃於會幕門前壇之四周、  

6  剝取燔牲之皮、臠切其肉、  

7  祭司亞倫子孫、必置火於壇、陳柴其上、  

8  所臠切者、與首及脂、亞倫子孫為祭司者、陳之於柴、在壇火之上、  

9  惟臟及腿、洗滌以水、祭司悉焚於壇、以為燔祭、而作馨香之火祭、奉於耶和華、○  

10  如獻綿羊山羊為燔祭、當取牡者、純全無疵、  

11  在壇之北、宰於耶和華前、亞倫子孫為祭司者、必以其血沃於壇之四周、  

12  臠切其肉、並首及脂、祭司陳之於柴、在壇火之上、  

13  惟臟及腿、洗滌以水、祭司悉獻之、而焚於壇、是為燔祭、以為馨香之火祭、奉於耶和華、○  

14  如獻禽為燔祭、以奉耶和華、則獻鳲鳩、或雛鴿、  

15  祭司攜至壇前、扭去其首、而焚於壇、瀝血壇旁、  

16  必去其膆及矢、擲於壇東棄灰之處、  

17  裂其翼而弗盡、陳之於柴、焚之於壇、是為燔祭、以為馨香之火祭、奉於耶和華、

