1   以笏既沒、以色列人又行耶和華所惡、  

2  耶和華付於都夏瑣之迦南王耶賓手、其帥西西拉、居外邦之夏羅設、  

3  有鐵車九百乘、虐待以色列人特甚、歷二十年、以色列人籲耶和華、○ 底波拉為士師 

4  時、有女先知、拉比多妻底波拉、為以色列士師、  

5  居以法蓮山地、拉瑪   伯特利間、在底波拉之椶樹下、以色列人赴之、聽其審鞫、  

6  彼遣人召亞比挪菴子巴拉、自拿弗他利之基低斯至、謂之曰、以色列之上帝耶和華、豈非諭爾云、當率拿弗他利   西布倫二族萬人、往他泊山、  

7  我必使耶賓之帥西西拉率車與眾、往基順河詣爾、付於爾手、  

8  巴拉曰、爾偕我往則往、否則不往、  

9  曰、我必與爾偕往、然爾此行不獲榮顯、蓋耶和華將以西西拉付於婦手、遂起、偕往基低斯、  

10  巴拉集西布倫   拿弗他利人於基低斯、隨之上者一萬、底波拉偕行、  

11  摩西外戚、何巴之裔、基尼人希百、曾離本族、張幕於撒拿音之橡下、附近基低斯、  

12  或告西西拉曰、亞比挪菴子巴拉上他泊山、  

13  西西拉乃集鐵車九百、與其軍旅、由外邦之夏羅設至基順河、  

14  底波拉謂巴拉曰、爾起、今日乃耶和華以西西拉付於爾手之日、耶和華非為爾先導乎、於是巴拉下他泊山、萬人隨之、 巴拉底波拉戰敗西西拉 

15  耶和華刃擊、潰亂西西拉及其車乘軍旅、於巴拉前、西西拉下車、徒行而遁、  

16  巴拉追其車卒、至外邦夏羅設、西西拉全軍悉隕於刃、靡有孑遺、  

17  西西拉徒行、逃至基尼人希百妻雅億之幕、蓋夏瑣王耶賓與希百家和好、  

18  雅億出迎、謂曰、我主請入、毋懼、遂入其幕、雅億以衾覆之、  

19  西西拉曰、我渴、請以少許之水飲我、遂啟革囊、飲之以乳、仍覆以衾、  

20  又曰、爾立幕門、如有來詢者曰、有人在此否、爾則曰無、 雅億釘死西西拉 

21   西西拉憊而酣寢、雅億取幕釘、手執椎、輕步而前、以釘貫其鬢際、釘之於地、遂昏眩而死、  

22  時、巴拉追至、雅億出迓曰、來、我以爾所求者示爾、巴拉入幕、見西西拉偃臥而死、幕釘尚在鬢際、  

23  如是上帝使迦南王耶賓服於以色列人、  

24  以色列人日強、勝迦南王耶賓、至於滅之、

