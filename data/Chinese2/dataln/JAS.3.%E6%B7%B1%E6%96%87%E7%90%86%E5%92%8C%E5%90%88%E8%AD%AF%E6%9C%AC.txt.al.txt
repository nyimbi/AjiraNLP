1  我兄弟乎、勿多為師、蓋知我儕受鞫尤嚴也、  

2  夫我儕於事多蹶、惟言語無蹶者、是為完人、能範其身、  

3  若置勒於馬口、使之馴服、則可馭其一身、  

4  試觀諸舟如彼其大、且為狂風所盪、運以小舵、則隨舵師所欲、 舌雖小而為患大務須壓制 

5  如是、舌為小體、而誇大焉、些須之火、能燃若大之林、  

6  舌乃火、於百體中為不義之寰區、玷污一身、爇畢生之行動、其火乃由地獄也、  

7  蓋凡禽獸昆蟲鱗介皆可制、且已為人制、  

8  惟舌莫能制、乃不息之惡、充以死毒焉、  

9  我儕以之祝主即父、亦以詛依上帝形而造之人、  

10  祝與詛均出一口、我兄弟乎、此非所宜也、  

11  源泉豈自一穴而出甘苦乎、  

12  我兄弟乎、無花果樹能結橄欖、葡萄樹能結無花果乎、水之鹹者、亦不能出淡者矣、○ 真有智慧者乃清潔和平 

13  爾中孰睿而智乎、宜以溫柔之智、自善行而彰其工、  

14  若心懷嫉很朋黨、則勿誇勿誑、以敵真理、  

15  此智非自上而來、乃屬地與慾與魔也、  

16  蓋媢嫉朋黨所在、必有紛亂與諸惡行、  

17  惟自上之智、則首貞潔、次和平、溫良、柔順、充以矜恤與善果、無貳無偽、  

18  仁義之果、乃以和致和者之所播也、

