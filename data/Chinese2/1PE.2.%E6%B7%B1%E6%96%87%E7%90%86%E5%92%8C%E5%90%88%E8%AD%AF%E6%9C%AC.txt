宜愛慕真道
1爾既霑主之仁澤、去諸惡慝、詭譎、偽善、媢嫉、毀謗、  2-3宜如甫生之嬰、戀純而合宜之乳、使爾由之漸長、以至蒙救、  4主乃活石、為人所棄、而上帝則選而寶之、  5爾既就之、亦如活石、築成靈室、為聖祭司、以獻靈祭、由耶穌基督而嘉納於上帝、
耶穌如磐石門徒如殿建在其上
6經云、我以所選而寶之屋隅首石、置於錫安、信之者不啟羞、  7於爾信者則為寶、於不信者、則曰、工師所棄之石、為屋隅首石、  8且為躓石、為礙磐、以其背道而蹶焉、此亦預定者也、  9惟爾乃蒙選之族、王室之祭司、維聖之國、特設之民、俾彰召爾出幽暗入奇光者之德、  10素非為民、今為上帝民、素未蒙恤、今蒙恤矣、○
勸門徒棄絕私慾
11愛友乎、爾若客旅、若寄居、我勸爾戒形軀之慾、即攻爾心者也、  12於異邦宜正爾行、使素謗爾為惡者見之、則榮上帝於眷顧之日、
宜順服掌權者
13為主故、服人諸制、或在上之王、  14或王所遣罰惡彰善之方伯、  15蓋上帝之旨、欲以善行杜愚人無知之口、  16爾得自由、勿以自由而掩惡、惟如上帝之僕、  17宜敬眾人、愛兄弟、畏上帝、尊君王、○
僕宜順服主人
18為僕者宜以敬畏服爾主、不惟於溫良者、即於邪僻者亦然、  19緣有對上帝之良、雖受枉而忍憂、則見納矣、
俱宜學基督忍受苦難
20爾干罪見撻而忍、何譽之有、若行善受苦而忍、此乃上帝所嘉也、  21爾之見召、因基督為爾受苦、遺法於爾、使踐其迹、  22彼未干罪、口無詭譎、  23見詬不反詈、受苦無厲言、乃自託於依義而鞫者、  24身負我儕之罪而懸於木、致我既死於罪、而生於義、因彼之損傷、而爾得醫、  25蓋爾素如歧路之羊、今歸爾靈之司牧監督矣、