勸門徒捐濟貧窮
1論為聖徒捐金、如我命加拉太諸會者、爾亦宜行之、  2每七日之首日、各量其所入而蓄之、免我來時始捐也、  3我至時、爾書所許者、我則遣之、俾攜爾惠至耶路撒冷、  4我若宜往、彼則偕行、  5我經行馬其頓時、則將就爾、蓋我欲經行馬其頓也、  6或偕爾居、或過冬、我所欲往、得爾送行、  7今我不欲途間見爾、若主許之、則望與爾偕居幾時耳、  8但我寓以弗所、迨至五旬節、  9蓋大而有效之門、開於我前、而敵者益多、○
特薦提摩太
10若提摩太至、爾宜顧之、俾其無懼、蓋彼務主工如我然、  11毋輕忽之、惟安然送之前行以就我、我俟彼與諸兄弟偕來、
諸般勸言
12至於兄弟亞波羅、我力勸其偕諸兄弟就爾、但此時彼不欲來、得間必至、○  13宜儆醒立於信、剛毅如丈夫、  14凡事以愛而行、○  15兄弟乎、爾知司提反家乃亞該亞初實之果、且專事聖徒者、  16我勸爾曹服如此之人、及凡同作同勞者、  17我喜司提反   福徒拿   亞該古來、以其補爾之不逮、  18慰爾我之心、如此人者、爾宜識之、○
代人問安
19 亞西亞諸會問爾安、亞居拉   百基拉與在其家之會、緣主切問爾安、  20諸兄弟問爾安、爾宜接吻維聖、互相問安、○  21我保羅手書問爾安、
總之宜愛主耶穌
22有不愛主者、其見詛哉、我主臨矣、  23願主耶穌基督之恩偕爾、  24我宗基督耶穌之愛偕爾眾、阿們、