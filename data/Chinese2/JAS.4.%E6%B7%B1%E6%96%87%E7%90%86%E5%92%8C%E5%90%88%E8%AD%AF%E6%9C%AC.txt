宜去貪污
1爾中之戰鬥爭競、奚自哉、非自戰於爾百體中之慾乎、  2爾欲而不得、爾殺爾嫉而不能得、戰鬥也、爭競也、爾之無所得者、以爾不求也、  3爾求而不得、以爾妄求、欲用之於爾慾也、  4淫亂者乎、爾豈不知友於世、乃敵上帝乎、凡欲為世之友者、自為上帝敵也、  5爾意經言豈徒然哉、其所使居於我儕之靈、詎戀慕以至媢嫉乎、  6惟彼賜尤大之恩、故曰、上帝拒驕傲者、賜恩於謙卑者、  7是以爾宜服於上帝、惟禦魔、魔則遁、
宜清潔事主
8近上帝、上帝則近爾、干罪者淨乃手、二心者潔乃心、  9宜負苦悲泣、易笑為哀、易樂為憂、  10自卑於主前、主則升爾、○  11兄弟乎、毋相詆、詆兄弟擬兄弟者、是詆律擬律也、爾若擬律、則非守律者、乃擬之者矣、  12立律而擬之者惟一、能救能滅者是也、爾為誰而擬人乎、○
無論欲行何事均須憑主定奪
13噫、爾言今日明日將往某邑、寓彼一年、貿易獲利、  14但明日如何、爾不知也、爾生命伊何、猶雲霧耳、暫見而即無矣、  15寧言若主有旨、我儕且生、行此行彼、  16今爾以虛誕自詡、凡此者非善也、  17蓋知善而不行者罪也、