歌頌耶和華願行純全之道
大衛之詩○
1我必謳歌慈惠公義、耶和華歟、我歌頌爾兮、  2我致志於純全之道、爾何時臨蒞我、必以純全之心、行於家庭兮、  3卑陋之事、我不寓目、偏僻之行、我所深惡、不沾我躬兮、  4邪曲之心、我必遠之、奸惡之事、我不識之兮、  5潛毀其鄰者、我必絕之、目高心傲者、我不容之兮、  6境內忠誠之民、我目顧之、令其與我偕居、行純全之道者、必服事我兮、  7行詐者不得居於我室、言誑者不得立於我前、  8境內惡人、我每晨必殄之、作慝之輩、必絕於耶和華之邑兮、