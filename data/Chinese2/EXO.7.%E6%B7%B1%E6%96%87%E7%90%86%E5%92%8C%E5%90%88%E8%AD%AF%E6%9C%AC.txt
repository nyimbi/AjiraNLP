摩西亞倫受上帝命
1耶和華諭摩西曰、我使爾於法老、如為上帝、爾兄亞倫、代爾發言、  2我所諭爾者、當悉言之、爾兄亞倫宜告法老、俾釋以色列人出其境、  3我將使之剛愎厥心、且多行我之異蹟奇事於埃及、  4法老必不聽爾、我將伸手於埃及、降以巨災、導我軍旅以色列民出其境、  5我伸手於埃及、導以色列民出其間、則埃及人知我為耶和華、  6摩西   亞倫遵耶和華命而行、  7語法老時、摩西年八十、亞倫八十有三、○
杖化蛇為證
8耶和華諭摩西   亞倫曰、  9法老命爾行奇事以為徵、可令亞倫執杖、擲於其前、俾化為蛇、  10摩西   亞倫入覲法老、遵耶和華命而行、亞倫擲杖於法老及羣臣前、遂化為蛇、  11法老召博士及巫覡、即埃及之術士至、亦施厥術、以行是事、  12各擲其杖、俱化為蛇、而其杖為亞倫之杖所吞、
法老剛愎厥心
13 法老剛愎厥心、不聽從之、如耶和華所言、○  14耶和華諭摩西曰、法老心頑、不欲釋民、  15詰朝法老詣河、爾往、立於河濱迎之、手執化蛇之杖、  16告之曰、希伯來人之上帝耶和華、遣我見爾曰、宜釋吾民、使往曠野、崇事於我、迄今爾未從之、  17耶和華曰、我將以杖擊河水、其水必變為血、緣此、爾乃知我為耶和華、  18河魚將亡、河水將臭、埃及人厭飲其水、  19耶和華諭摩西曰、當命亞倫云、執爾杖、伸手於埃及之水、使其江河池沼、咸變為血、埃及遍地、木石諸器、無不有血、○
水變血之災
20 摩西   亞倫遵命而行、於法老及羣臣前、舉杖擊河水、其水變為血、  21河魚盡斃、河水悉臭、埃及人不能飲其水、通國有血、  22埃及術士亦施厥術、以行是事、法老剛愎厥心、不聽從之、如耶和華所言、  23法老返宮、不以為意、  24埃及人不能飲河水、乃沿河掘地、求水而飲、  25耶和華擊河、歷至七日、