求耶和華傾惡人救貧苦
1耶和華歟、何為遙立、當患難時、何為隱避、  2惡人驕肆、窘迫貧民、願其陷於己謀兮、  3惡者以心之欲為誇、貪者背棄耶和華、而侮慢之、  4惡者其容驕矜、謂耶和華必不究斥、意中絕無上帝兮、  5彼之所為、恆穩固兮、爾之讞典高遠、其目所不及、凡厥仇敵、悉為所叱兮、  6意謂我躬不致動搖、累世不經挫折、  7呪詛詭譎殘刻盈其口、很毒邪慝在其舌、  8蹲伏鄉曲、暗殺無辜、眈眈於煢獨兮、  9潛伏幽暗、如獅在林、伺捕貧人、曳其網而獲之、  10屈身蹲踞、煢獨隕於其強暴兮、  11意謂上帝忘之、永蒙厥面、而弗視兮、  12耶和華歟、爾其興起、上帝歟、爾其伸手、毋忘貧民兮、  13惡者奚藐上帝、以為不加究斥、  14爾實鑒觀、灼見殘暴很毒、而手報之、煢獨惟爾依歸、孤兒蒙爾扶助兮、  15惡者之臂、願爾折之、窮詰其罪、至於無遺兮、  16耶和華為君、永世靡暨、列邦見絕於其地兮、  17耶和華歟、謙卑者之祈、爾已聞之、必堅厥志、傾耳聽之、  18雪孤兒與屈者之冤、俾世人不復施其威兮、