詩篇卷四
頌主恩永久不易
上帝僕摩西之禱詞○
1主歟、爾為我居所、歷世不易兮、  2山岡尚未生出、寰區尚未造成、自亙古迄永久、爾為上帝兮、
歎人生轉瞬即逝
3爾使人歸於土、曰爾世人其旋返兮、  4自爾視之、千年如已逝之昨日、同於夜之一更兮、  5爾衝人若大水、彼如寢寐、如朝生之草兮、  6晨則萌芽滋長、夕則芟刈枯槁兮、  7我儕因爾怒而消亡、緣爾忿而驚惶兮、  8我之罪愆、爾陳之於目前、我之隱惡、爾顯之於容光兮、  9我之時日、度於爾怒、畢我歲月、如歎息之發兮、  10我之年數、乃為七旬、如其強健、可至八旬、然其所誇、祇為憂苦、其逝迅速、我去如飛兮、  11孰識爾怒之勢、孰依畏爾之道、而知爾忿乎、  12求爾教我計己之日、俾獲慧心兮、  13耶和華歟、歷時何久、尚其回轉、悔心於爾僕兮、  14使我侵晨飫爾慈惠、致我畢生歡欣喜樂兮、  15依爾苦我之日、遘難之年、俾我喜樂兮、  16顯爾作為於爾僕、著爾榮光於其裔兮、  17願我主上帝之恩臨我、尚其堅立我手所作、我手所作、堅立之兮、