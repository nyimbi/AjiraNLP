宜服膺智慧
1我子、宜守我言、衷藏我命、  2守我命而得生、守我教如眸子、  3繫於指端、銘於心版、  4謂智慧曰、爾為我姊妹、稱明哲為眷屬、  5保爾脫於淫婦、遠諂言之外婦、  6昔我在室臨牖、自櫺而觀、  7見樸拙少年中、有一乏知識者、  8經行於衢、近淫婦之巷隅、而詣其室、  9或薄暮黃昏、或中夜幽暗、  10有婦相迎、妓妝心譎、  11喧呶不羈、其足弗安於室、  12時而在衢、時而在市、或潛伏於諸隅、  13乃摟少者、與之接吻、面無愧色、  14曰、我今日償願、有酬恩祭品、  15故出迎爾、急欲晤面、茲得相遇、  16我之牀榻、鋪以裀褥、暨厥繡裯、其綫出自埃及、  17已以沒藥、沈香桂皮、薰我牀笫、  18其來、爾我飽享愛情、迄於詰朝、以愛情相慰藉、  19男人去家、行於遠道、  20手執銀囊、望日方歸、  21婦頻以婉言誘之、以諂言強之、  22乃急從之、如牛就屠、如愚者受懲於縲絏、  23至於矢刺其肝、如鳥亟於投網、不知性命攸關、  24諸子其聽我、聆我口所言、  25爾心勿偏於其途、勿迷於其徑、  26蓋彼所傷而仆者孔多、所殺者甚眾、  27其家為陰府之路、下及死亡之室、