哈該責猶大人延不建殿
1 大利烏王二年六月朔、耶和華藉先知哈該、諭撒拉鐵子猶大方伯所羅巴伯、及約撒答子大祭司約書亞曰、  2萬軍之耶和華曰、斯民云、建耶和華之室、其時未至、  3耶和華則藉先知哈該諭曰、  4斯室荒涼、爾居板蓋之室、於斯時宜乎、  5故萬軍之耶和華云、爾其自思所為、  6爾播多而穫少、食不得飽、飲不得足、衣不得暖、傭獲其值、盛於敝囊、
勉其速興厥工
7萬軍之耶和華云、爾其自思所為、  8登山取木、以建斯室、我則悅之而獲榮、耶和華言之矣、  9爾望多而得少、攜之而歸、我則噓之、萬軍之耶和華曰、此何故耶、因我室荒涼、爾各亟於己室也、  10以爾之故、天靳其露、地靳其果、  11我命旱乾臨於斯土山岡、穀酒與油、暨地所產、其人與畜、爰及爾手勞而得者、○
許以主必佑助
12 撒拉鐵子所羅巴伯、約撒答子大祭司約書亞、與諸遺民、遂遵其上帝耶和華之命、及先知哈該奉其上帝耶和華遣、所傳之言、民眾乃寅畏耶和華、  13耶和華之使者哈該、奉耶和華之命告民曰、耶和華云、我偕爾矣、  14耶和華感撒拉鐵子猶大方伯所羅巴伯、與約撒答子大祭司約書亞、及諸遺民之心、遂咸至、興工於其上帝萬軍耶和華之室、  15時、大利烏王二年、六月二十四日也、