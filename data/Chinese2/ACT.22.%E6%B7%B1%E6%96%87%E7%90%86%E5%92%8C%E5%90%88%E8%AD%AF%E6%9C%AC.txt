保羅述己受感化信主之事
1曰、諸父兄弟、我今自訴於爾、請聽之、  2眾聞其言希伯來言、靜默益甚、  3保羅曰、我乃猶太人、生於基利家之大數、長於此邑、受業於迦瑪列門、依我祖之嚴律、為上帝熱衷、一如今日爾眾然、  4我曾窘逐斯道之人、以至於死、無論男女、繫付於獄、  5大祭司與諸長老、亦為我證、我曾受其遺兄弟之書、往大馬色、欲繫在彼者、曳至耶路撒冷受刑、  6行近大馬色、時約日中、忽有大光自天環照、  7我即仆地、聞聲謂我曰、掃羅、掃羅、何窘逐我、  8我對曰、主、為誰、曰、我乃拿撒勒   耶穌、爾所窘逐者也、  9偕我者、見光不聞其聲、  10我曰、主、我當何為、曰、起、入大馬色、在彼凡所定爾將行者、悉告爾焉、  11緣光之耀、我不能見、偕我者、援我手導入大馬色、  12有亞拿尼亞者、依律敬虔、為居大馬色之猶太人所稱、  13就而立於我傍、曰、兄弟掃羅、爾可復見、我即舉目見之、  14又曰、我列祖之上帝立爾、俾知其旨、見彼義者、聞其口出之言、  15蓋爾將以所見所聞者、為證於眾、  16今何待乎、起、籲其名而受洗、滌爾罪焉、
又述主命其為使徒往異邦傳教
17我反耶路撒冷、在殿祈禱、神遊象外、  18見其語我曰、速出耶路撒冷、蓋其人不納爾所證於我者、  19我曰、主、眾知我囚信爾者、在諸會堂扑之、  20證爾者司提反之血見流時、我旁立樂從、守殺之者之衣、  21主曰、往哉、我將遣爾、遠適異邦、○
猶太人聞異邦二字大怒欲害保羅
22眾聞之至此、則揚聲曰、是夫也、當去之於世、不宜生也、  23眾喧呼、擲衣播塵於空、
千夫長命人以鞭拷問保羅保羅言己乃羅馬人方脫此難
24千夫長乃命攜保羅入營、以鞭拷訊之、欲知眾之喧呼何故、  25方以革帶繫之、保羅謂旁立之百夫長曰、羅馬人未定罪而鞭之、可乎、  26百夫長聞之、往告千夫長曰、爾何為乎、此羅馬人也、  27千夫長前謂保羅曰、告我、爾為羅馬人否、  28曰、然、千夫長曰、我以多金得入此籍、保羅曰、我生而然者也、  29於是拷訊者退、千夫長知其為羅馬人、因曾縛之、亦懼、○  30翌日、欲確知猶太人訟之之實、乃解其縛、命祭司諸長、與公會皆集、攜保羅出、立於眾前、