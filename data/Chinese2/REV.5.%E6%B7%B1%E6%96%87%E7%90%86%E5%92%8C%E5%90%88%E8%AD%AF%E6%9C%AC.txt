見具七印之書卷
1我見居於座者、右手擎卷、內外書文、緘以七印、  2又見有力之使者、大聲呼曰、誰堪啟卷而揭其印乎、  3在天與地暨地下、無能啟卷、或從而視之、  4我即大哭、因未遇堪啟其卷、或視之者也、
堪取卷揭印者惟見殺之羔羊
5長老之一遂謂我曰、勿哭、猶大支之獅、大衛之根、已獲勝、以啟此卷、及其七印、  6我則見座中及四生物、與諸長老中、有羔立焉、如曾見殺、有七角七目、即上帝遣於天下之七神、  7彼前取卷、自居座者之右手、
長老因頌美之認為救主
8既取之、則四生物與二十四長老、伏於羔前、各執琴與金盂滿以香、即諸聖徒之祈禱、  9皆唱新歌曰、爾堪取卷而啟其印、因爾見殺、曾以爾血、自各族各方各民各國之中、購人以歸上帝、  10使之為國、為祭司、歸我上帝、且王於地、
坐寶座者與羔羊受千萬天使並萬物頌美
11我又見於座與生物及長老四周之眾使者、其數萬萬千千、  12聞其大聲曰、見殺之羔、堪得其能、其富、其智、其力、其尊、其榮、其頌、  13又聞在天與地暨地下海中受造之物、及其中所有者、僉云、頌與尊與榮與權、歸居於座者與羔、至於世世、  14四生物曰、阿們、諸長老遂伏而拜、