求耶和華興起報復選民之仇
1耶和華歟、爾乃報復之上帝、報復之上帝歟、尚其顯著兮、  2鞫世者歟、尚其興起、使驕者受應得之報兮、  3耶和華歟、惡人歡呼、將至何時、伊於胡底兮、  4彼乃喋喋、出言傲慢、作惡者皆自誇兮、  5耶和華歟、彼壓制爾民、困苦爾業、  6殺嫠婦、戮覉旅、屠孤兒、  7乃曰耶和華不及見、雅各之上帝不介意兮、  8愚蠢之民、爾其思之、蒙昧之輩、何時為智乎、  9造耳者豈無聞、製目者豈無見乎、  10教誨列邦者、豈不懲責、以智訓人者、豈無知識乎、  11人之意念為虛、耶和華知之兮、
為耶和華懲責訓誨者其人有福
12耶和華歟、爾所懲責、訓以律者、其有福兮、  13脫之於患難、錫之以綏安、迨為惡人掘阱兮、  14耶和華不棄其民、不遺其業兮、  15行鞫必歸公義、心正者遵循之兮、  16行惡者、孰為我起而攻之、作慝者、孰為我立而敵之、  17微耶和華助我、我則速歸幽寂兮、  18耶和華歟、我曰我足滑跌時、爾之慈惠扶我兮、  19我懷多慮、爾之慰藉娛我兮、  20奸惡在位、藉律作慝、豈能與爾交通乎、  21彼乃集攻義人、定無辜之罪兮、  22惟耶和華為我高臺、我上帝為我託庇之磐石兮、  23乃以其罪加之、必因其惡絕之、耶和華我上帝、必絕之兮、