責猶大人不聽警教
1 猶大王約西亞子約雅敬四年、即巴比倫王尼布甲尼撒元年、耶利米所得論猶大民之言、  2先知耶利米告猶大眾、暨耶路撒冷居民曰、  3自猶大王亞們子約西亞十三年、迄今歷二十三年、耶和華以言諭我、我傳於爾、夙興而道、惟爾弗聽、  4耶和華亦遣其僕諸先知至爾、夙興遣之、惟爾不從、不側耳以聽、  5彼曰、當各轉離邪途惡行、居於耶和華錫爾及爾祖之地、自昔迄於永久、  6勿往從他神、服事崇拜之、勿以爾手所作之物、激我震怒、我則不降災於爾、
預言被虜七十年
7耶和華曰、爾不我聽、而以爾手所作之物、激我震怒、自罹災害、  8故萬軍之耶和華曰、因爾弗聽我言、  9我必遣召北方諸族、及我僕巴比倫王尼布甲尼撒、導之以攻斯土、與其居民、暨四周諸國、我必滅之、使之令人駭異、為人嗤笑、永久荒蕪、耶和華言之矣、  10且我必於其中、絕其歡欣喜樂之聲、新娶者及新婦之聲、旋磨之音、燈火之光、  11斯土必盡荒蕪、令人駭異、維此諸國、將服事巴比倫王、歷七十年、
越七十年巴比倫必滅
12七十年既竟、我必罰巴比倫王與其國、及迦勒底人之地、使之永久荒蕪、以治其罪、耶和華言之矣、  13凡我所言、錄於此書、即耶利米論列邦所預言者、必臨於其國、  14蓋有多國大王、必使其人服役、我必依其所行、及其手所作以報之、○
以怒杯喻列國之災
15 以色列之上帝耶和華諭我曰、我手忿怒之杯、爾其取之、使我遣爾所至之國飲之、  16彼必飲之、搖曳顚狂、因我使鋒刃入於其中也、  17我則由耶和華手取杯、使其遣我所至之國飲之、  18即耶路撒冷、猶大諸邑、及其君王牧伯、俾邑荒蕪、令人駭異、被嗤笑、服呪詛、有如今日、  19又有埃及王法老、與其臣僕、牧伯庶民、  20雜族之人、烏斯諸王、非利士諸王、亞實基倫、迦薩、以革倫、及亞實突遺民、  21以東、摩押、亞捫族、  22推羅諸王、西頓諸王、海外島嶼諸王、  23底但、提瑪、布斯、及凡薙鬢者、  24亞拉伯諸王、與居曠野、雜族之諸王、  25心利諸王、以攔諸王、瑪代諸王、  26北方遠近諸王、爰及天下萬國、厥後、示沙克王亦飲焉、  27爾當告之曰、萬軍之耶和華、以色列之上帝云、爾其飲之而醉、至於哇吐、顚躓而不復起、因我使鋒刃入於爾中也、  28如彼不欲自爾手取杯飲之、則當告之曰、萬軍之耶和華云、爾必飲之、  29蓋我降災、始於我寄名之邑、爾豈能盡免刑罰乎、必不免也、我必使鋒刃臨於地上居民、萬軍之耶和華言之矣、  30故當以此諸言、對眾預言之曰、耶和華必自上號呼、自聖所發聲、向其羣羊大呼、對地上居民而呼、若踐葡萄者然、  31將有聲聞於地極、蓋耶和華與列邦爭、必鞫凡有血氣者、至於惡人、付之鋒刃、耶和華言之矣、○  32萬軍之耶和華曰、災害必自此國、至於彼國、狂風起於地極、  33是日也、耶和華所戮者、自天之涯、迄地之極、無人哀哭、無人收殮、不得瘞埋、必在地上、成為糞土、
牧者宜哀號哭泣
34牧者歟、爾其號咷哭泣、羣羊之長歟、爾其輾轉於灰塵、蓋爾被戮之日、離散之期已屆、爾必隕越、有如珍器墮毀、  35牧者無由遁逃、羣羊之長無由避匿、  36牧者發聲、羣羊之長號咷、以耶和華荒其牧場也、  37因耶和華烈怒、平安之羊牢、成為寂寞、  38維彼若獅、既出其所、因暴烈之力、及酷烈之怒、其地成為怪異、