頌美耶和華之恩澤慈惠
大衛之詞○
1我心當頌美耶和華、我衷所有、頌其聖名兮、  2我心當頌美耶和華、勿忘其恩澤兮、  3彼宥爾諸愆、醫爾諸疾兮、  4贖爾命於死亡、冠爾以仁愛慈惠兮、  5錫以嘉物、饜爾所欲、俾爾反少如鷹兮、  6耶和華行義事、為受虐者伸冤兮、  7以其經營示摩西、以其作為示以色列人兮、  8耶和華乃仁慈矜憫、遲於發怒、富有慈惠兮、  9不恆置辯、不永懷怒兮、  10未依我罪相待、未循我愆施報兮、  11在於敬畏之者、慈惠之大、如天之高於地兮、  12去我罪愆、如東之遠於西兮、  13敬畏之者、耶和華矜憫之、如父之恤其子兮、  14蓋知我之體質、念我為塵土兮、  15維彼世人、其日如草、其生如野花兮、  16一經風過、即歸烏有、其地不復識之兮、  17-18惟敬畏耶和華、守其約、憶其律、而遵行者、耶和華之慈惠加之、其義施於子孫、自亙古至永久兮、  19耶和華之位立於天、其權統萬有兮、  20具有能力、成其旨、聽其命之諸使歟、其頌美耶和華、  21為其役、行其旨之諸軍歟、其頌美耶和華、  22凡其所造、在其所轄之區、其頌美耶和華、我心頌美耶和華兮、