兄弟勸耶穌入都守節
1厥後、耶穌遊行加利利、不欲行於猶太、以猶太人欲殺之、  2猶太人之張幕節伊邇、  3其兄弟謂之曰、去此、往猶太、俾爾徒亦見爾所行、  4未有欲自顯、而行於隱者也、爾若行此、宜自顯於世矣、  5蓋其兄弟亦未之信也、  6耶穌曰、我時尚未至、爾時恆便、  7世不能惡爾而惡我、以我證其惡行也、  8爾可赴節、我猶不赴焉、以我時未至也、  9言此、則仍居加利利、○
兄弟去後耶穌暗上耶路撒冷
10迨其兄弟赴節、耶穌亦往、非顯然、乃若隱然者、  11猶太人於節期尋之、曰、彼安在乎、  12眾多竊議之、或曰、善人也、或曰否、乃惑眾耳、  13然無明言之者、懼猶太人也、○
在殿中訓眾
14節期中、耶穌上殿訓誨、  15猶太人奇之、曰、斯人未學、何由識書乎、  16耶穌曰、我之訓非由己、乃由遣我者也、  17人願行其旨、必知斯訓、或由上帝、或我由己而言矣、  18由己言者、求己之榮、惟求遣之者之榮、斯人乃誠、其衷無不義也、  19摩西非以律授爾乎、第爾中無一行律者、何為欲殺我耶、  20眾曰、爾患鬼矣、誰欲殺爾、  21耶穌曰、我曾行一事、爾皆奇之、  22夫摩西授爾割禮、然非由摩西、乃由列祖、故安息日、爾行割於人、  23人於安息日受割、免違摩西之律、而我於安息日使人痊愈、爾遂怒我乎、  24勿鞫以貌、鞫以義耳、○  25耶路撒冷人有云、此非眾欲殺者乎、  26今彼侃侃而談、無與之言者、有司誠知其為基督乎、  27然我儕知斯人所自、而基督至、無知其所自者、  28故耶穌於殿訓誨、呼曰、爾知我、亦知我所自、我非擅至、遣我者乃真、爾不知之、  29惟我知之、以我由之而來、而彼遣我也、  30是以眾欲執之、但無著手者、以其時未至也、  31眾中多信之、曰、基督至、其行異蹟、多於斯人乎、
法利賽人遣人捉耶穌
32法利賽人聞眾議如此、遂與祭司諸長遣役執之、  33耶穌曰、我猶暫偕爾、後歸遣我者、  34爾將尋我不遇、我所在、爾弗能至、  35猶太人相語曰、彼將何往、使我不遇耶、豈往散處於希利尼人中者、而訓希利尼人乎、  36其言尋我不遇、我所在爾弗能至、是何言歟、○
渴者當就耶穌
37於節之末日、即大日也、耶穌立而呼曰、人若渴、宜就我飲、  38信我者、如經所言、將有活水之川、由其腹而流焉、  39耶穌此言、指信之者將受之聖神、蓋聖神尚未降、因耶穌未榮也、
民間紛論耶穌
40眾聞斯言、或曰、是誠彼先知也、  41或曰、是乃基督、或曰、基督豈出自加利利乎、  42經不云、基督出於大衛之裔、自伯利恆、即大衛所居之鄉乎、  43眾遂因之紛爭、
差役不捉耶穌法利賽人不悅
44中有欲執之者、但無人著手耳、○  45役復祭司諸長、及法利賽人、僉曰、何不曳之來乎、  46對曰、從未有人若是而言也、  47法利賽人曰、爾亦為所惑乎、  48有司與法利賽人、有信之者乎、  49但此眾不識律、見詛矣、
法利賽人又不悅尼哥底母之言
50中有尼哥底母即昔詣耶穌者、謂之曰、  51未聽其言、不識其所為、而鞫之、豈我律乎、  52眾曰、爾亦出自加利利乎、可考而知、無先知自加利利起也、○  53眾乃歸、