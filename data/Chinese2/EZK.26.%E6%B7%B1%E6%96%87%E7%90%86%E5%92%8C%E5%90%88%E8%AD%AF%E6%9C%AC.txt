推羅狂傲樂耶路撒冷受災亦必遭報
1十一年月朔、耶和華諭我曰、  2人子歟、推羅人論耶路撒冷曰、嘻嘻、眾民之門已破、皆歸於我、彼既荒涼、我必恢廓、  3故主耶和華曰、推羅乎、我為爾敵、必使多國攻爾、若海浪之衝激、  4毀推羅之城垣、摧其戍樓、去其塵埃、使為光潔之磐、  5而成海中曬網之所、為諸民所虜掠、主耶和華曰、我言之矣、  6彼之屬邑、在平原者、必滅於刃、俾知我乃耶和華、
將為巴比倫王所攻
7主耶和華曰、我將使諸王之王、巴比倫王尼布甲尼撒、來自北方、率其車馬騎兵、軍旅民眾、以攻推羅、  8平原屬邑、必滅於刃、建臺築壘、連盾以攻爾、  9設鎚衝城垣、以斧毀戍樓、  10因馬之多、塵土蔽邑、敵入邑門、如入城缺、是時、因騎兵戰車運車之行聲、城垣震動、  11使其馬足躪爾逵衢、以刃戮爾人民、爾之堅柱、必仆於地、  12刦爾珍寶、奪爾貨財、毀爾城垣、壞爾華屋、木石塵土、俱投水中、  13我必息爾謳歌之聲、不復聞爾琴瑟之音、  14使爾成為光潔之磐、曬網之所、不復建之、主耶和華曰、我耶和華言之矣、○
推羅傾圮海島震動為作哀歌
15主耶和華謂推羅曰、爾傾圮時、傷者呻吟、殺戮行於爾中、諸島聞之、豈不震動乎、  16海濱君王、將下其位、解其朝服、去其繡衣、遍體戰慄、而坐於地、恐懼不已、為爾驚駭、  17作哀歌云、有名之邑、鞏建海中、為航海者所居、凡寓彼者、無不懾伏、奚傾圮乎、  18爾傾圮時、羣島戰慄、海中諸島、見爾滅亡、靡不駭愕、  19主耶和華曰、我使爾荒蕪、若無居人之邑、使深淵沒爾、大水淹爾、  20其時、我必使爾與下陰府之人、詣彼古昔之民、居於地之深處、久為荒寂之所、不復有人居於爾中、爾於生人之地、不再獲榮、  21我必使爾滅沒、永不復振、人雖索爾、而不之見、主耶和華言之矣、