耶穌禁食被試
1維時、聖神導耶穌適野、見試於魔、  2禁食四十晝夜、則飢、  3試者進曰、爾若上帝子、可命此石為餅、  4曰、記有之、人之生不第恃食、惟恃上帝所出之言、  5魔遂攜之入聖京、置諸殿頂、 曰、  6爾若上帝子、可投下、記有之、彼將命其使以手扶爾、免足觸石、  7耶穌曰、記亦有之、勿試主爾之上帝、  8魔復攜之陟最高之山、以世上諸國及其榮華示之、  9曰、若俯伏拜我、悉以予爾、  10耶穌曰、撒但退、記有之、當拜主爾之上帝而獨事之、
魔鬼試畢天使服事
11於是魔去之、天使至而服事焉、○
居迦百農
12 耶穌聞約翰下獄、乃退往加利利、  13去拿撒勒至迦百農居焉、其地濱海、在西布倫   拿弗他利境、  14應先知以賽亞所言云、  15面海之西布倫   拿弗他利地、即約但外異邦之加利利、  16其處暗之民、已見大光、處死地陰翳者、有光昇及之、
始傳福音
17自是耶穌始宣言曰、爾宜改悔、天國邇矣、○
召彼得與安得烈為使徒
18 耶穌經行加利利海濱、見兄弟二人、乃西門稱彼得者、與其弟安得烈、施網於海、蓋漁者也、  19謂之曰、從我、我將使爾為漁人者焉、  20即舍網從之、
召雅各與約翰為使徒
21由此而前、又見兄弟二人、乃西庇太之子雅各與其弟約翰、偕父在舟補網、招之、  22即舍舟別父而從焉、○
醫民諸疾
23 耶穌周行加利利、在諸會堂訓誨、宣天國福音、醫庶民疾病、  24聲名洋溢於敘利亞、人攜諸負病、疾苦、患鬼、癲癇、癱瘓者、就之、悉醫焉、  25時、有眾自加利利   低加波利   耶路撒冷   猶太及約但外從之、