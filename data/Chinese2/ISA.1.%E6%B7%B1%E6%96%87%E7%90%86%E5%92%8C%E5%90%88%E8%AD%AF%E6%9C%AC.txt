責民悖逆
1 猶大國烏西雅、約坦、亞哈斯、希西家、相繼為王時、亞摩斯子以賽亞、所得論猶大與耶路撒冷之啟示、○  2天其聽之、地其側耳、蓋耶和華言曰、我撫養諸子、而彼背逆我、  3牛識其主、驢識主槽、惟以色列不識、我民不思、
歎其受罰仍不改悔
4噫、干罪之邦、負咎之民、作惡之輩、妄行之子、離棄耶和華、輕視以色列之聖者、疏而遠之、  5曷仍為逆、致復受撻、首盡病、心盡疲、  6自頂至踵、體無完膚、惟創與瘀、及新傷痕、未合未裹、未潤以油、  7爾地荒蕪、爾邑焚燬、爾之土壤、外人吞於爾前、為其傾覆、遂致荒涼、  8錫安女見遺、猶葡萄園之廬、瓜田之舍、被圍之邑、  9如萬軍之耶和華、不為我儕少留遺民、則必若所多瑪、猶蛾摩拉矣、○
雖守節獻祭仍行作惡
10爾所多瑪之牧伯、其聽耶和華之言、爾蛾摩拉之人民、側耳聆我上帝之訓、  11耶和華曰、爾獻祭品眾多、與我何與、牡羊之燔祭、肥畜之脂膏、我已厭之、犢血羔血、與牡山羊之血、我不悅之、  12爾來覲我、踐我院宇、誰命之者、  13虛有之禮物、勿復獻之、馨香我所憎、月朔安息集會為可惡、作惡而守肅會、我不容之、  14爾之月朔節期、我心惡之、以為重負、倦於擔荷、  15爾舉手、我則掩目、爾多禱、我不俯聽、爾手盈以血也、
教以除惡行善之道
16爾其洗滌自潔、去爾惡行於我目前、  17止息行惡、學習行善、尋求公義、懲治強暴、為孤子伸冤、為嫠婦辨屈、○
悔改則降之福否則必加以禍
18耶和華曰、爾曹其來、爾我互辯、爾罪雖丹如朱、將白如雪、雖紅若絳、將白若毛、  19如爾願之而順從、則可食地之美產、  20如爾不願而悖逆、則為刃所吞、耶和華口言之矣、○
歎聖城敗壞
21噫、忠信之邑、變為妓矣、昔盈公正、義處其中、今則殺人者居焉、  22爾銀為滓、酒雜以水、  23爾之牧伯悖逆、黨於盜賊、好賄賂、索苞苴、不伸孤子之冤、不理嫠婦之訟、○  24緣此、萬軍之主耶和華、以色列之能者曰、噫嘻、我將洩忿於我仇、報復於我敵、  25措手於爾、盡鍊爾渣滓、悉去爾雜質、  26復爾士師如初、謀臣如昔、厥後爾必稱為公義之城、忠信之邑、
錫安必蒙救贖
27 錫安必見贖以公、其歸正者見贖以義、  28悖逆與獲罪者同亡、離棄耶和華者被滅、  29爾必因所悅之橡而羞慚、為所擇之園而愧怍、  30蓋爾必似枯葉之橡、無水之園、  31強者如亂麻、所作如火星、相遇必焚、無人撲滅、