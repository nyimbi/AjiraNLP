被虜者詢仍禁食否
1 大利烏王四年九月、即基斯流月四日、耶和華有言諭於撒迦利亞、  2時、伯特利人遣沙利色、利堅米勒、偕其從者、求恩於耶和華、  3謂萬軍之耶和華室中之祭司、與先知曰、我於五月間、仍當哭泣齋戒、循我歷年所行乎、
撒迦利亞告以禁食非主所悅
4萬軍之耶和華諭我曰、  5其告斯土之民、及諸祭司曰、爾於五月七月、禁食哭泣、歷七十年、豈為我禁食乎、  6爾式飲式食、豈非為己而食、為己而飲乎、  7耶和華藉古先知所宣之言、爾不宜聽之乎、其時耶路撒冷及四周之邑、有居民、且興盛、南土平原、亦有居民焉、○
民散異邦乃因其惡
8耶和華諭撒迦利亞曰、  9萬軍之耶和華云、當以公正行鞫、以仁慈矜憫相待、  10勿虐遇孤寡、賓旅貧乏、勿中心謀惡、以害昆弟、  11惟彼不從、而轉其肩、塞耳不聽、  12鐵石其心、不聽法律、與萬軍之耶和華以其神藉古先知所傳之言、緣此、萬軍之耶和華大發其怒、  13萬軍之耶和華曰、我呼之、而彼不聽、彼呼我、我亦不聽、  14我將以旋風、散之於素所不識之邦、厥後其地成為荒蕪、無人來往、致可悅之地荒寂焉、