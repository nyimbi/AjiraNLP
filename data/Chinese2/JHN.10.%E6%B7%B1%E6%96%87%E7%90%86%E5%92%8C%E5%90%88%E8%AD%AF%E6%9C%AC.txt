以羊牢為喻
1我誠語汝、入羊牢不由其門、而踰自他處者、竊也、盜也、  2由門入者羊牧也、  3司門者為之啟、羊聽其聲、遂以名呼其羊、引之出、  4既悉出之、則先之行、羊從之、以識其聲也、  5不從他人而避之、不識其聲也、  6耶穌以斯喻語之、眾不知其云何、○
耶穌為門
7故耶穌又曰、我誠語汝、我即羊之門、  8凡先我來者、竊也、盜也、羊弗之聽、  9我即門也、由我入者、將得救、且出入而得芻、  10竊者至、無非以竊、以殺、以滅、我至俾之有生、且有餘裕焉、
又為善牧為羊舍命
11我乃善牧、善牧者為羊舍生、  12傭者、非牧也、羊非己羊、見狼至、則棄而逃、狼攫而散之、  13以其為傭、不顧羊耳、  14我乃善牧、我識屬己者、屬己者亦識我、  15猶父識我、我識父然、我且為羊舍生、  16我別有羊、非屬此牢者、亦必引之、彼將聽我聲、則為一羣一牧矣、  17父愛我、以我舍生、俾復取之、  18我生無奪之者、乃我自舍之也、我有權舍之、亦有權取之、斯命我已受於我父矣、○
猶太人紛論耶穌
19 猶太人緣此、復分黨、  20多云、彼憑鬼而狂、胡為聽之、  21或云、此非憑鬼者之言、鬼能啟瞽者之目乎、○
耶穌言己為基督為上帝子以所行者為證
22值耶路撒冷之修殿節、冬時也、  23耶穌在殿、步於所羅門之廊、  24猶太人環而語之曰、爾令我猶豫幾何時乎、爾若基督、明以告我、  25耶穌曰、我曾告爾、而爾弗信、我以父名而行者證我矣、  26但爾弗信、以爾非我羊也、  27我羊聽我聲、我識之、而羊從我、  28我亦予之永生、終弗淪亡、無能奪之於我手、  29我父即以羊予我者、大於萬有、無能奪之於父手、  30我與父一也、
猶太人欲殺耶穌
31 猶太人復取石欲擊之、  32耶穌曰、我由父多以善行示爾、爾因何行以石擊我乎、  33猶太人曰、擊爾者、非為善行、乃為僭妄、以爾人也、而自以為上帝也、  34耶穌曰、爾律不載云、我言爾曹為神乎、  35夫經不能廢也、既稱承上帝道者為神、  36則父以為聖而遣入世者、自謂上帝子、僭妄云乎哉、  37若我不行我父之行、則勿信我、  38若行之、雖不信我、宜信其行、俾爾知而且明、父在我中我在父中也、
耶穌避猶太人
39眾又欲執之、乃脫其手而去、○
往約但河外多人信從
40復往約但外、至約翰初施洗之處居焉、  41人多就之、曰、約翰未行異蹟、而所指斯人言者、皆真也、  42在彼信之者眾、