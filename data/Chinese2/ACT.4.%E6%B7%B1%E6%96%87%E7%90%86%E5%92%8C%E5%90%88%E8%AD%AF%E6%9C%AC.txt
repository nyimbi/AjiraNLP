彼得訓民時官長執而囚之
1二人與民言時、諸祭司與殿司、及撒都該人突至、  2不悅其訓民、且依耶穌、宣自死之復起、  3遂執而囚之、以待翌日、因時已暮也、
信者約有五千
4然聽道者多信之、人數約五千焉、○
大祭司盤詰彼得約翰
5翌日、有司、長老、士子、集於耶路撒冷、  6大祭司亞那與該亞法、約翰、亞力山大、及大祭司之族咸在、  7立二人於中、問曰、爾以何能何名行此乎、
彼得向眾官分訴言跛者如何得愈
8 彼得充於聖神、語之曰、民之有司、與長老乎、  9我儕今日若因行於病者之善事見訊、即斯人何由得愈、  10則爾眾與以色列諸民、宜知斯人得愈、立於爾前、乃因拿撒勒   耶穌基督之名、即爾所釘於十架、而上帝自死而起者也、
耶穌以外別無救主
11彼乃爾工師所棄之石、已成屋隅首石矣、  12此外別無拯救、蓋天下人間、未錫他名、我儕以之得救也、○
官禁彼得約翰再奉耶穌名傳教
13眾見彼得   約翰之果敢、且知其為無學無識之氓、則異之、又知其曾偕耶穌、  14亦見得愈者偕立、則莫能辯駁、  15乃令之出公會、相議曰、  16斯二人將何以處之、蓋彼顯行異蹟、彰著於凡居耶路撒冷者、我儕不能言其無有也、  17惟免其廣播於民中、宜威嚇之、俾不復以斯名語人、  18遂召而戒之曰、勿以耶穌之名、是言是訓、
二人以己不得不言答之
19 彼得   約翰曰、聽爾曹、過於聽上帝、在上帝前為義否、爾其審之、  20蓋我儕所見所聞者、不得不言也、
官長釋放二人
21有司復威嚇而釋之、以民故、無由刑之、蓋眾因其所為、而歸榮上帝也、  22因此異蹟而得愈者、其年已逾四旬矣、○  23二人既釋、乃就其友、以祭司諸長、及長老所言者、悉告之、
教會聞二人述說此事即祈禱上帝
24友聞之、同心揚聲頌上帝曰、主乎、爾乃造天地海、及其中萬有者、  25曾以聖神藉爾僕我父大衛之口云、異邦奮怒、諸族虛謀、奚為哉、  26地上諸王共立、有司聚集以敵主、及其受膏者、  27蓋希律、本丟   彼拉多、及異邦人、與以色列民、果集於此邑、欲攻爾所膏之聖僕耶穌、  28以行爾手爾旨所預定將成者、  29今祈主鑒彼眾之威嚇、允爾僕毅然宣爾道、  30隨時舒爾手施醫、致奇兆異蹟、由爾聖僕耶穌之名而行、
祈禱處震動門徒乃侃侃傳道
31祈畢、會集之所震動、眾充於聖神、毅然言上帝之道、○
教會同心同意廣濟貧窮
32信者之眾、一心一志、無言所有者屬己、諸物與共、  33使徒以大能證主耶穌之復起、而大恩臨於眾焉、  34中無缺乏之人、蓋有田有宅者售之、絜其所鬻之值、置使徒足前、  35各依其所需分給之、○  36有約瑟者、利未族人也、生於居比路、使徒稱為巴拿巴、譯即勸慰子也、  37有田售之、絜其金、置使徒足前、