詩篇卷二
在異域遭難時企望上帝
可拉裔之訓詞使伶長歌之○
1我上帝歟、我心慕爾、如麀之慕溪水兮、  2我心渴想上帝、即維生之上帝、何時詣上帝前、而覲之兮、  3我晝夜飲泣、人恆詰我曰、爾上帝安在兮、  4我昔與眾偕行、以歡頌之聲、引詣上帝室、而守節期、今追憶之、我心傷悲兮、  5我心何為而抑鬱、中懷何為而煩擾、企望上帝、彼和顏而施救、我仍頌之兮、○  6我上帝歟、我心抑鬱於中、故由約但地、黑門嶺、米薩山、記憶爾兮、  7爾之瀑布發聲、淵淵相應、爾之波濤、淹沒我身兮、  8惟耶和華晝施慈惠、夜則其歌在於我口、而禱賜我生命之上帝兮、  9我向上帝我磐石曰、爾何為忘我、我何為因敵之虐、而哀痛兮、  10我敵謗瀆、如碎我骨、恆謂我曰、爾上帝安在兮、  11我心何為而抑鬱、中懷何為而煩擾、企望上帝、彼和顏而施救、為我上帝、我仍頌之兮、