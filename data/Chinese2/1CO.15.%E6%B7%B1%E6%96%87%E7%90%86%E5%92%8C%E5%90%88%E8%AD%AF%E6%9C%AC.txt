述說耶穌從死復活
1兄弟乎、今我示爾、昔我所宣於爾之福音、即爾所受而賴之以立者、  2爾若守之、而所信非虛、則由之得救、  3我以所受授爾、首焉者、即基督依經所載、為我罪而死、  4既葬、三日復起、亦依經言也、  5見於磯法、次見於十二使徒、  6又同時見於兄弟五百餘人、其中雖有已寢者、然強半猶存焉、  7又見於雅各、見於諸使徒、  8卒見於我、如未及產期而生者、  9我乃使徒之微者、曾窘逐上帝會、不堪稱為使徒也、  10我今為何如人、乃由上帝恩、其恩施我非徒然也、我服勞越眾、要非我也、上帝恩偕我也、  11無論我與彼如此宣之、爾曹如此信之、○
以此駁倒不信復活之理者
12既宣基督自死復起、何爾中有謂無死而復起者乎、  13若無死者復起、則基督未起、  14基督未起、則我之所宣乃虛、爾之信亦虛、  15死者不起、則上帝未嘗起基督、而我證其起之、適為妄證於上帝、  16死者不起、則基督未嘗見起、  17基督未起、則爾之信徒然、而爾仍在罪中矣、  18其宗基督而已寢者、亦淪亡焉、  19若我儕望於基督者、第在今生、則較眾尤可憫也、○
因耶穌復活眾人亦復活
20然基督誠自死見起、為諸寢者先、   21既因乎人而致死、亦因乎人而致死者復起、  22蓋如在亞當而眾死、亦在基督而眾復生、  23但各依其序、基督為先、次則屬基督者、於其臨格時也、  24基督既廢諸政、諸權、諸能、付其國於父上帝、則末期至矣、  25蓋基督必秉權、迨置諸敵於其足下、  26其終所滅之敵即死也、  27夫上帝服萬有於其足下、既曰服萬有、則服萬有者、不在其中也明矣、  28萬有既服之、則子亦服於服萬有者、俾上帝為萬有於萬有之中、○  29不然、為死者受洗何為耶、若死者概不見起、則為之受洗何故也、  30且我儕何為恆冒險哉、  31兄弟乎、我於我主基督耶穌、因爾而誇者為誓、我日日死矣、  32昔我於以弗所、若效常人鬥獸、有何益哉、若死者不見起、毋寧式飲式食、蓋明日死矣、  33勿受欺、濫交敗善行、  34宜儆醒以行義、勿干罪、蓋有不知上帝者、我言此以愧爾、○
論死人復活身體如何
35或問死者如何見起、以若何之體而來乎、  36愚哉、爾所播者、不死則不生、  37且所播者、非將有之體、或麥或他穀、惟粒耳、  38上帝隨意賜體、種各其體、  39形軀非一、有人獸禽魚之別、  40有在天之體、有在地之體、在天者之榮、異於在地者、  41日有其榮、月有其榮、星有其榮、而此星之榮、異於彼星、  42死者復起亦然、播於必朽、起於不朽、  43播於辱而起於榮、播於弱而起於強、  44播乃血氣之體、起則靈性之體、既有血氣之體、亦有靈性之體、  45經云、始之亞當、成維生之魂、終之亞當、為賜生之靈、  46然屬靈者非在先、屬血氣者在先、屬靈者繼之、  47先者本乎地而屬土、後者乃本乎天、  48屬土者如何、凡屬土者亦如何、屬天者如何、凡屬天者亦如何、  49我儕既有屬土者之狀、亦將有屬天者之狀矣、○
論末日在世之門徒改變如何
50兄弟乎、我謂血氣不能承上帝國、必朽不能承不朽、  51我以奧秘示爾、我儕不盡寢而將盡化、  52頃刻瞬息間、於末次角響時則然、蓋角將響、死者見起而不朽、而我儕化矣、  53此必朽者將衣以不朽、必死者將衣以不死、  54必朽者既衣以不朽、必死者既衣以不死、所言死被消滅者、應矣、  55死乎、爾勝安在、死乎、爾鋒安在、  56死之鋒罪也、罪之權律也、  57感謝上帝賜我儕由主耶穌基督得勝焉、
勸門徒堅心守道
58故我所愛之兄弟、當貞固不搖、恆務主工、蓋知爾之勞於主者、非徒然也、