耶和華之威聲
大衛之詩○
1上帝眾子歟、以榮與力、歸於耶和華兮、  2以其名應得之榮、歸於耶和華、衣聖美之服、而敬拜之兮、  3耶和華之聲、在於水上、尊榮之上帝耶和華、起雷於大水之上兮、  4耶和華之聲有力、其聲有威兮、  5其聲摧折香柏、耶和華毀利巴嫩之香柏兮、  6彼使山躍如犢、利巴嫩與西連、躍如野牛之犢兮、  7耶和華之聲、分裂火焰兮、  8其聲震動曠野、耶和華震動加低斯之曠野兮、  9其聲使麀鹿墮胎、林木剝落、凡在殿中者、無不道榮兮、○  10當洪水時、耶和華居於位、耶和華永居王位兮、  11耶和華必錫其民以能力、耶和華必祝其民以平康兮、