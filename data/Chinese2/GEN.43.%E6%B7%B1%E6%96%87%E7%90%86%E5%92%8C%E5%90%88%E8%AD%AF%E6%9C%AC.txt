雅各遣子復往糴糧
1境內饑甚、  2埃及所運之糧已罄、父曰、復往、少為乞糴、  3猶大曰、其人切告我曰、如不攜季者至、不得覿吾面、  4若遣弟偕往、我則為爾乞糴、  5不遣、我則不往、蓋其人曰、如不攜季者至、不得覿吾面、  6以色列曰、胡為如是苦我、告以有弟、  7曰、其人詰我及戚族云、爾父尚在、猶有弟否、我以實告、豈知其命我攜弟來耶、  8猶大謂父以色列曰、遣孺子與我偕、即起而往、爾我暨子女、均可延生不死、  9我敢保之、惟我是問、如不攜歸、置於爾前、我畢生負咎、  10若無濡滯、已往返者再、  11其父以色列曰、若然、可如是行、盛斯土之佳品於器、攜饋其人以為禮、乳香與蜜少許、及香料、沒藥、榧子、杏仁、  12挈金乞糴、倍其前數、昔得於囊之金、悉以返之、恐其或有差謬也、  13更攜汝弟、往見其人、  14願全能之上帝、使爾蒙矜恤於其前、釋爾兄與便雅憫、若我喪子、則喪之耳、  15遂取品物、挈糴金倍其數、及便雅憫詣埃及、立約瑟前、○
約瑟為昆弟設席
16 約瑟見便雅憫偕至、謂家宰曰、導此人入室、宰牲設席、是日亭午、彼與我共食、  17家宰遵命、導之入室、  18十人導至約瑟家、則懼、曰、緣昔反金於囊、故招我入、欲乘隙攻我、執我為奴、而攘我驢、  19乃就家宰於門側、謂之曰、  20吾主、昔我來此乞糴、  21歸至旅邸、啟囊、見各人之金猶在、其數無缺、今我反之、  22此外尚挈金乞糴、藏金於囊、不識誰為之、  23曰、安哉、無懼、爾之上帝、即爾父之上帝、賜財於爾囊、爾金我已受之矣、遂出西緬相見、  24咸導入約瑟室、給水濯足、且飼其驢、  25昆弟聞將食於此、乃備品物、以待約瑟亭午至、○  26約瑟既歸、昆弟陳品物於室、俯伏拜之、  27約瑟問其安、曰、汝前言之老父、尚在無恙乎、  28曰、吾主之僕我父、尚在無恙、遂鞠躬而拜、  29約瑟目睹同母弟便雅憫、曰、爾前言之季弟、即斯人乎、又曰、小子、願上帝施恩於汝、  30約瑟慕弟情急、擇所而哭、乃入內室哭焉、  31後靧面出、強制其情、命進饌、  32遂進之、約瑟一席、昆弟一席、共食之埃及人一席、緣埃及人與希伯來族同席、以為不屑、  33昆弟列坐於前、長幼各依其序、彼此異之、  34約瑟推食食之、惟便雅憫之饌五倍、遂飲同樂、