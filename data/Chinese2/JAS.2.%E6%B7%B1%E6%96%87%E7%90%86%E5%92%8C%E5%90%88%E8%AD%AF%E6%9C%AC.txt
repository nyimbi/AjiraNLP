重富輕貧弗合主道
1我兄弟乎、爾守有榮之主耶穌基督之道、則勿以貌取人、  2爾之會堂、若有金環華服者入、亦有貧而惡衣者入、  3爾顧華服者曰、安坐於此、謂貧者曰、且立於彼、或坐我足几之下、  4豈非爾衷歧異、以惡念判別乎、  5我所愛之兄弟乎、聽之哉、上帝豈非選斯世之貧者、使富於信、而承其所許於愛己者之國乎、  6爾乃辱夫貧者、彼富者非挾制爾、曳爾至公庭乎、  7非謗爾見稱之美名乎、  8然依經所載、愛鄰如己之尊律、爾若盡之、則善矣、  9若以貌取人則為罪、乃律所擬為干犯者、  10人守全律而蹶於一、是干眾律也、  11蓋言毋淫者、亦言毋殺、爾若不淫而殺、則為干律者、
宜心存愛憐
12或言或行、宜如將受鞫於自由之律者、  13蓋未施矜恤者、其受鞫亦不獲矜恤、夫矜恤也、必勝乎鞫、○
無善行者休誇信德
14我兄弟乎、人若自謂有信而無行、何益之有、信能救之乎、  15若兄弟姊妹裸體、而日乏食、
無善行信心乃死
16爾中或語之曰、安然而往、願爾溫飽、而不予以身之所需、則何益哉、  17如是信而無行、乃死耳、  18或謂爾有信、我有行、爾其以行外之信示我、我則由我之行以信示爾、
鬼魔亦有此信
19爾信上帝惟一、善矣、諸鬼亦信之而戰慄、  20虛誕之人歟、豈不知行外之信乃死乎、  21我祖亞伯拉罕獻子以撒於壇、非由行見義乎、  22可見其信與行同工、且信由行而成全、
亞伯拉罕有信兼有善行
23乃應經所云、亞伯拉罕信上帝、義遂歸之、且稱為上帝友、  24由是觀之、人見義乃由行、非獨由信也、
喇合亦然
25如妓喇合納使者、使出他途、非亦由行見義乎、  26蓋身外乎靈則死、信外乎行亦死也、