摩押受罰
1耶和華曰、摩押干罪、至三至四、我不挽回厥罰、以其焚以東王之骨為灰也、  2他必降火於摩押、燬加畧宮室、摩押必死於鼓譟喧譁角聲之中、  3我必翦滅其士師、殺戮其牧伯、耶和華言之矣、○
猶大受罰
4耶和華曰、猶大干罪、至三至四、我不挽回厥罰、以其棄耶和華之法律、不守其典章、厥祖所行之虛誕、使之迷惘、  5我必降火於猶大、燬耶路撒冷宮室、○
以色列受罰
6耶和華曰、以色列干罪、至三至四、我不挽回厥罰、以其鬻義人而得銀、鬻貧民以易屨也、  7貪貧窮者蒙首之塵、窒溫柔者所行之路、父子同近一女、辱我聖名、  8以所質之衣、陳於諸壇之側、偃臥其上、以所罰之酒、飲於其神之室、  9昔我滅亞摩利人於爾前、其人高若香柏、強如橡樹、我上滅其果、下絕其根、  10我亦攜爾出埃及、導爾歷曠野、凡四十年、俾爾據有亞摩利人之地、
責以色列負恩逆主
11耶和華曰、以色列人歟、我自爾諸子中、興起先知、由爾少年中、興起拿細耳人、是事豈不有諸、  12爾乃以酒飲拿細耳人、囑先知曰、勿預言、  13我必壓爾、如滿載禾束之車之輘轢然、  14疾趨者不得避所、強壯者不得施力、剛勇者不能自救、  15執弓者不得屹立、捷足者不得脫逃、乘馬者不能自救、  16是日也、壯士中之勇敢者、必裸而遁、耶和華言之矣、