贖罪祭之例
1耶和華諭摩西曰、  2告以色列族云、如有人誤干耶和華之命、為所不當為、  3如受膏之祭司干罪、貽害於民、則必緣其所犯之罪、取純全之牡犢、獻於耶和華、為贖罪之祭、  4牽犢至會幕門、按手其首、宰於耶和華前、  5受膏之祭司、當取犢血入會幕、  6染指其中、在耶和華前、對聖所之㡘而灑者七、  7復取血少許、釁於會幕內耶和華前香壇之角、傾餘血於會幕門祭壇之基、  8取贖罪犢之脂、即蓋臟及腸間之脂、  9腰間二腎與其脂、及肝網、宜悉取之、  10如獻牛為酬恩之祭、而取其脂然、祭司焚之於壇、  11犢之皮肉首腿、與臟及矢、  12全體攜出營外、至潔清之地、棄灰之所、置於柴、爇以火、棄灰焚犢、必在一處、○
為會眾獻贖罪祭
13如以色列會眾誤干耶和華之命、為所不當為、以取罪戾、而不自知、  14厥罪既顯、會眾必獻牡犢、為贖罪之祭、牽至會幕、  15會之長老、必於耶和華前、按手其首而宰之、  16受膏之祭司、當取犢血入會幕、  17染指其中、在耶和華前、對㡘而灑者七、  18復取血少許、釁於會幕內耶和華前香壇之角、傾餘血於會幕門祭壇之基、  19悉取其脂、焚之於壇、  20如獻犢為贖罪之祭然、如是祭司為之贖罪、乃蒙赦宥、  21攜犢營外、爇之以火、如前所焚之犢然、此會眾贖罪之祭也、○
為民長獻贖罪祭
22如民長誤干其上帝耶和華之命、為所不當為、以取罪戾、  23自知其過、必獻牡山羊、純全無疵、  24按手其首、宰於耶和華前、在宰燔祭犧牲之處、此贖罪之祭也、  25祭司必以指取血、釁於祭壇之角、傾餘血於壇基、  26焚脂於壇、如焚酬恩祭牲之脂然、如是祭司為之贖罪、乃蒙赦宥、○
為庶民獻贖罪祭
27如有庶民誤干耶和華之命、為所不當為、以取罪戾、  28自知其過、必緣所犯、獻牝山羊、純全無疵、為贖罪之祭、  29按手其首、宰於燔祭之所、  30祭司必以指取血、釁於祭壇之角、傾餘血於壇基、  31悉取其脂、如取酬恩祭牲之脂然、祭司焚之於壇、以為馨香、奉於耶和華、如是祭司為之贖罪、乃蒙赦宥、○  32如獻綿羊之羔、為贖罪之祭、必取牝者、純全無疵、  33按手其首、宰於燔祭之所、為贖罪之祭、  34祭司必以指取血、釁於祭壇之角、傾餘血於壇基、  35悉取其脂、如取酬恩祭牲之脂然、祭司焚之於壇、在耶和華火祭之上、如是祭司為之贖罪、乃蒙赦宥、