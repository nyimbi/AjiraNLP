頌美耶和華所行之奇事異能
1其稱謝耶和華、呼籲其名、以其作為普告萬民兮、  2謳歌之、頌美之、道其奇行兮、  3以其聖名為榮、凡求耶和華者、心宜歡悅兮、  4求耶和華、與其能力、恆尋其面兮、  5-6其僕亞伯拉罕之裔、所選雅各子孫歟、念其所行奇事異蹟、及其口之讞兮、  7彼乃耶和華、我之上帝、行鞫於全地兮、  8永念其約、所諭之言、千代不忘、  9即與亞伯拉罕所立之約、對以撒所發之誓、  10且於雅各為定例、於以色列為永約兮、  11曰、我必錫爾以迦南地、為爾所得之業兮、  12當時人寡、其數無幾、旅於斯土兮、  13由此族游於彼族、自此國至於彼國、  14上帝不容人虐遇之、因之譴責列王兮、  15曰、我受膏者、勿犯之、我之先知、勿傷之、  16令饑饉臨於斯土、盡絕所恃之糧兮、  17遣人為其先導、約瑟被鬻為奴兮、  18其足傷於桎、其身入於鐵兮、  19耶和華以其言試之、迨其應驗兮、  20治民之王、遣人釋之、俾其自由兮、  21立為冢宰、治其所有兮、  22隨意約束羣臣、以智訓迪耆老兮、  23以色列遂至埃及、雅各旅於含地、  24上帝繁衍其民、使強於敵兮、  25然轉敵人之心、俾憾其民、詭待其僕兮、
藉摩西亞倫顯著神蹟
26爰遣其僕摩西、與所選之亞倫、  27顯神蹟於敵中、著異能於含地兮、  28召彼晦冥、使地幽暗、未違其言兮、  29變水為血、殄其鱗族兮、  30青蛙羣集其地、入於王之宮室兮、  31發言而蠅羣集、蚋遍四境兮、  32雨雹為雨、降火於地兮、  33擊其葡萄、與無花果、毀傷境內林木兮、  34發言而蝗至止、蚱蜢無數兮、  35食盡田蔬、嚙徧土產兮、  36擊其國中長子、壯時所首生兮、  37導民而出、攜金與銀、其支派中、無一荏弱之人兮、  38埃及恐懼、見其出而悅懌兮、
由天賜糧由磐出水
39上帝布雲為蓋、夜燭以火兮、  40應其所求、使鶉至止、飽以天糧兮、  41闢磐石而水湧、流入旱地若河兮、  42蓋憶其聖言、及其僕亞伯拉罕兮、  43導民欣然而出、選民謳歌而出兮、  44賜以列邦之地、異族勞而備者、承之為業兮、  45欲彼遵其律、守其法、爾其頌美耶和華兮、