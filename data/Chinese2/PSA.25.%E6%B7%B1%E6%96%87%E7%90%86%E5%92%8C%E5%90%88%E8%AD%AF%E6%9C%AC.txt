求耶和華訓導赦宥
大衛之詞○
1耶和華歟、我心嚮爾、  2我上帝歟、我素賴爾、勿使我蒙羞、勿使我敵奏凱兮、  3企望爾者不懷慚、無端行詐者、必抱愧兮、  4耶和華歟、示我以爾道、訓我以爾徑兮、  5以爾真理導我誨我、爾為救我之上帝、我終日企望爾兮、  6耶和華歟、爾之矜憫慈惠、自古長存、求爾記憶兮、  7耶和華歟、我幼年之愆尤、故犯之罪過、祈勿記憶、依爾仁慈、循爾恩惠、而垂念兮、  8耶和華乃善乃正、故以道示罪人兮、  9謙卑之人、必導之以義、誨之以道兮、  10於守約遵法者、耶和華所行、皆仁慈誠實兮、  11耶和華歟、我罪重大、因爾名而赦宥兮、  12寅畏耶和華者誰乎、於其所選之途、必蒙訓示兮、  13居心綏安、子孫得土兮、  14耶和華與畏己者相親、必示以其約兮、  15我目恆望耶和華、必脫我足於網羅兮、  16予煢獨困苦、求爾轉向我、而施矜恤兮、  17我心多憂、求爾拯我於急難兮、  18垂顧我苦勞、赦宥我罪戾兮、  19鑒我仇敵、以其眾多、痛心銜憾兮、  20祈保我命、而施救援、我惟託庇於爾、勿使我懷慚兮、  21願以純良正直衛我、以我望爾兮、  22上帝歟、救贖以色列、出其諸難兮、