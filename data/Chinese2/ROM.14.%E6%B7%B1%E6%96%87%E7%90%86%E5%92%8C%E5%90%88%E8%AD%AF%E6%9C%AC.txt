信心未堅勿令疑惑
1信未篤者宜納之、非為辯疑也、  2或信百物可食、惟信未篤者食蔬、  3食者毋輕視不食者、不食者毋擬議食者、蓋上帝已納之矣、  4爾為誰、而擬議他人僕耶、其立與傾、惟其主在焉、但彼必立、蓋主能立之也、  5或擬此日勝彼日、或擬日日同一日、各宜堅定厥志、  6守日者為主而守、食者為主而食、以其謝上帝也、不食者為主不食、亦謝上帝也、
死生為主
7吾人無為己而生、亦無為己而死、  8生則為主而生、死則為主而死、故或生或死、皆屬於主、  9基督所以死而復生者、致為死者生者之主也、  10爾何擬議兄弟乎、爾何輕視兄弟乎、我眾必皆立於上帝鞫位前、  11記有之、主曰、我指己生而言、萬膝必跽我、萬口必頌我、  12是以我儕必各陳己事於上帝、○
當求益於人勿陷人於罪
13故勿復相擬議、寧定志不設絆檻於兄弟前、  14我宗主耶穌確知深信、凡物原無不潔、惟以之為不潔者、則於彼為不潔矣、  15若使兄弟因食而憂、則所行不由於愛也、基督既為之死、爾毋以所食敗之、  16毋令爾之善、為人所謗、  17蓋上帝之國、不在飲食、惟義與安、及聖神中之樂也、  18以此而事基督者、為上帝所悅、世人所稱、  19是以凡致和平、互相建立之事、我儕宜追求之、  20勿因食毀上帝之工、凡物固潔、然於因食而躓者、則惡矣、  21不食肉、不飲酒、凡事不使兄弟躓者、則善也、  22爾有信、當守之於上帝前、人所稱許而內不疚者、福矣、  23疑而食者定罪、以其不由乎信、凡不由乎信者、罪也、