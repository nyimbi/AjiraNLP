追念上帝古昔之恩
可拉裔之訓詞使伶長歌之○
1上帝歟、爾在古昔所行之事、我耳聞之、列祖曾述之兮、  2以爾手逐列邦、栽培我祖、苦待異族、使我列祖繁衍兮、  3其得斯土、非恃己刃、其得拯救、非賴己臂、乃賴爾之右手與臂、乃爾容光、以爾悅之兮、  4我上帝歟、爾為我王、其命雅各獲勝兮、  5敵我者、我藉爾手傾覆之、起而攻我者、我藉爾名踐踏之、  6我弓非所恃、我刃不我救兮、  7惟爾拯我於敵、使憾我者慚怍兮、  8我於上帝終日而誇、必頌其名、永久不已兮、○
陳述己身今時之苦
9今爾棄我、使我貽羞、不與我軍偕出兮、  10使我背敵而返、憾我者逞其刦奪兮、  11使我如備食之羊、散於列邦兮、  12鬻爾民無所得、其值不增爾財兮、  13使我為辱於鄰國、四周之人譏刺姍笑兮、  14為異邦之話柄、眾民搖首兮、  15終日凌辱在我前、羞慚蔽我面、  16乃因侮慢與詬詈者之聲、仇敵及報復者之勢兮、  17凡此已臨我身、而我未嘗忘爾、亦未爽爾約兮、  18我心未退、步履未離爾途兮、  19爾於野犬之處、壓我維甚、蔽以陰翳兮、  20我儕若忘上帝之名、或向他神舉手、  21上帝知人心之隱微、豈不鑒察乎、  22我以爾故、終日見殺、視如將宰之羊兮、  23主歟其寤、何為寢睡、尚其興起、勿我永棄兮、  24爾奚掩面、忘我所受之苦與虐兮、  25我魂伏於塵、我身貼於地兮、  26尚其起而助我、以爾慈惠贖我兮、