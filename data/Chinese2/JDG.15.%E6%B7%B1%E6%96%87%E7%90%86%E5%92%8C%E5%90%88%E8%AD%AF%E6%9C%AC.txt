1厥後、時值麥秋、參孫攜一山羊之羔探妻、曰、吾欲入室見之、妻父不許、  2曰、我意爾憾之甚、故嫁於爾伴侶、其妹較彼不尤美乎、可娶以代、  3參孫語眾曰、今我加害於非利士人、亦無尤焉、
參孫束炬於狐尾以焚禾稼
4遂往執野犬三百、以尾相繫、束炬於二尾間、  5炬既燃、放火入非利士人之禾稼、凡束而堆積者、與未刈者、暨橄欖園、悉為所焚、  6非利士人問曰、行此者誰、或曰、亭拿人之壻參孫、因以其妻適伴侶故也、非利士人遂至、以火焚女及其父、  7參孫曰、爾既行是、我必復仇而後已、  8遂擊非利士人、大行殺戮、尸相枕籍、後往以坦巖穴居焉、○
猶大人縛參孫
9 非利士人上、建營於猶大、布於利希、  10猶大人曰、爾來攻我、曷故、曰、我來欲縛參孫、以其所行於我者加乎其身、  11有猶大人三千、至以坦巖穴、謂參孫曰、豈不知我為非利士人所轄乎、何行此以累我耶、曰、以其所行於我者、行之於彼也、  12猶大人曰、我來欲縛爾、付於非利士人手、參孫曰、與我誓約、爾不親擊我、  13曰、否、祇縛爾付於其手、必不殺爾、遂以新索二縛之、由巖攜之而上、  14既至利希、非利士人呼而迎之、參孫大為耶和華之神所感、臂上之索、如經火之麻、脫於其手、
參孫以驢頰骨擊敵
15 參孫見驢之新頰骨、伸手取之、擊人以千計、  16曰、我以驢頰骨行戮、積尸成壘、我以驢頰骨殺人、其數盈千、  17言畢、手擲頰骨、其地遂名拉末利希、  18參孫渴甚、籲耶和華曰、爾藉僕手、大施拯救、今將渴死、而陷未受割者之手、  19上帝裂利希之窪處、有水湧出、飲之、精神頓復而蘇、故其泉名曰隱哈歌利、在於利希、至今猶存、  20非利士人轄以色列族時、參孫為士師、歷二十年、