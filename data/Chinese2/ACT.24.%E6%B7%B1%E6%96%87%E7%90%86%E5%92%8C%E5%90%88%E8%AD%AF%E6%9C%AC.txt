辯士帖土羅在腓力斯面前訟保羅
1越五日、大祭司亞拿尼亞、與長老數人、及辯士帖土羅、下至該撒利亞、訟保羅於方伯、  2召保羅至、帖土羅訟之曰、  3腓力斯大人、我儕由爾獲享承平、藉爾先見、此邦之敝俗得以轉移、我儕隨時隨地、感謝靡既、  4今不敢煩瀆、惟求寬宥、聽我片言、  5蓋我儕見此人如癘疫、於天下猶太人中滋亂、為拿撒勒黨之首、  6-7曾欲辱殿、我儕執之、  8爾訊之、可知我所控之諸端矣、  9猶太人同聲曰、誠如是也、○
保羅為己分訴
10方伯頷之、保羅言曰、我知爾聽訟此邦有年矣、故樂自申訴、  11我上耶路撒冷崇拜、僅十有二日、爾可詢而知也、  12彼未嘗見我在殿、或會堂、或邑中、與人辯論聳眾、  13今訟我之事、彼不能證於爾前、  14惟此一事、我於爾承之、即彼所謂旁門之道、我依之、奉事我列祖之上帝、悉信合於律法、及先知書所載者、  15且於上帝有望、無論義與不義、皆將復起、亦如彼所冀者也、  16我於此自勵、對上帝及世人、常存無虧之良、  17今歷多年、我攜周濟我邦之資、及所獻之禮而歸、  18彼遇我在殿自潔、無眾無譁、惟自亞西亞來之猶太數人、  19彼若有可罪我者、今宜在爾前控之、  20不然、則任斯人自言、見我立公會前、有何不義、  21但為一言、即我立眾中呼曰、我今被鞫於爾前、乃因死者復起之理也、○
腓力斯延不訊辦
22 腓力斯詳知斯道、遂遲延之、曰、俟千夫長呂西亞至、我將判定爾事、  23遂命百夫長守保羅而寬之、其友供之者、概勿禁、○
復召保羅至堂前聞其講道則懼
24越數日、腓力斯與其妻、猶太女土西拉至、召保羅聽其言基督耶穌之道、  25保羅論公義節制、及將來之鞫、腓力斯懼曰、今且退、暇時將召爾、  26因冀保羅納以金、遂屢召共語也、
腓力斯卸任留保羅於獄
27越二年、波求   非斯都、代腓力斯職、腓力斯欲取悅猶太人、仍留保羅於縲絏中、