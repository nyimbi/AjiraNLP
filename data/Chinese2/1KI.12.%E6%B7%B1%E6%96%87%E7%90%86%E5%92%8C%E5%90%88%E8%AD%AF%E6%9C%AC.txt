羅波安繼位
1 羅波安往示劍、因以色列眾至彼、欲立之為王、  2昔尼八子耶羅波安、避所羅門王、遁於埃及居焉、今聞此事、  3民眾遣人招之、遂與以色列會眾、來見羅波安曰、  4爾父使我儕負軛艱苦、爾其輕爾父之重軛、與艱苦之役事、我則服事爾、  5王曰、姑退、越三日、復來見我、民乃去、
違棄耆老之謀
6其父所羅門存日、有侍其前之耆老、羅波安王與之議曰、汝有何謀、以答斯民、  7僉曰、今日爾若願為斯民之僕、而服事之、答以善言、彼必永為爾僕、
聽從少者之計
8惟王違棄耆老之謀、與侍其前、偕己同長之少者謀、  9曰、斯民謂我云、爾父加我之軛、求爾輕之、汝有何謀、以答斯民、  10偕彼同長之少者曰、斯民謂爾云、爾父使我負重軛、求為我輕之、可答之曰、我之小指、巨於我父之腰、  11我父使爾負重軛、我必益之、我父責爾以鞭、我則責爾以蠍、  12越三日、耶羅波安與民眾、咸詣羅波安、循王所命、越三日復來見我之言、  13王以厲詞答之、違棄耆老之謀、  14依少者之謀、告之曰、我父使爾負重軛、我必益之、我父責爾以鞭、我則責爾以蠍、  15王不聽民所求、是事由於耶和華、以應耶和華藉示羅人亞希雅、告尼八子耶羅波安之言、
以色列民叛
16 以色列眾見王不聽、則謂王曰、我與大衛何與、我於耶西子無業、以色列人歟、爾其歸幕、大衛家歟、爾其自顧、以色列人遂歸其幕、  17惟居猶大諸邑之以色列人、羅波安為其王、  18羅波安王遣司力役之亞多蘭至以色列人、以色列人以石擊斃之、羅波安王亟登車、遁於耶路撒冷、
立耶羅波安為以色列王
19於是以色列人叛大衛家、至於今日、  20以色列眾聞耶羅波安歸、則遣人招之詣會眾、立為以色列眾之王、猶大支派而外、無有從大衛家者、○  21羅波安至耶路撒冷、集猶大全家、及便雅憫支派、所簡戰士、十有八萬、欲與以色列家戰、俾國復歸所羅門子羅波安、  22上帝諭上帝僕示瑪雅曰、  23告猶大王、所羅門子羅波安、與猶大   便雅憫全家、及餘民曰、  24耶和華云、勿往與兄弟以色列人戰、其各歸家、蓋是事由於我也、眾從耶和華言、遵命而歸、○
耶羅波安造犢陷民於罪
25 耶羅波安在以法蓮山地、建示劍而居之、自此而出、建毘努伊勒、  26意謂此國將歸大衛家、  27倘斯民往耶路撒冷、獻祭於耶和華室、其心必歸厥主猶大王羅波安、則殺我而歸彼、  28王既籌思、乃作金犢二、告民曰、爾曹上耶路撒冷甚難、以色列人歟、導爾出埃及之神即此、  29遂置一犢於伯特利、一犢於但、  30此事陷人於罪、因民往但、崇拜其一、  31王於崇邱建廟、由眾民中、不屬利未族者、簡立祭司、  32又設節期於八月之望、若猶大之節期、而登其壇、在伯特利亦如是、獻祭於所作之犢、以所立為邱壇之祭司、置於伯特利、  33八月之望、即以己意所定之期、詣伯特利所作之壇、為以色列族設筵、登壇焚香、