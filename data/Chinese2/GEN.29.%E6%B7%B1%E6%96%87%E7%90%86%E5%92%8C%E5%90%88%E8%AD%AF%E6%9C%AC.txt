1 雅各啟行、至東人處、  2見有井於野、羊羣三、附井而臥、蓋人素由此飲之、井口覆以大石、  3羣羊咸集、則移石啟井、汲以飲之、飲竟、仍覆以石、  4雅各曰、兄弟奚自、曰、自哈蘭、  5曰、拿鶴之孫拉班、爾識之否、曰、識之、  6曰、安乎、曰、安、今其女拉結偕羊以至、  7曰、日尚高懸、聚羣之時、猶未至也、莫若飲羊、而往牧之、  8曰、不可、必待羣畜咸集、移石啟井、方可飲羊、  9言際、拉結偕父羊至、蓋牧之也、
雅各遇拉結
10 雅各見母兄拉班之女拉結與羊、則前移石啟井、以飲其羊、  11與拉結接吻、大聲而哭、  12告拉結曰、我乃爾父之甥、利百加子、拉結遂趨告其父、○
拉班迎接雅各
13 拉班聞妹子雅各至、即趨迎之、抱而接吻、引之入室、雅各告以所遇、  14拉班曰、爾誠骨肉之親、雅各偕居一月、  15拉班謂之曰、爾雖我甥、豈可徒役於我、告我欲得何值、  16拉班有二女、長名利亞、季名拉結、  17利亞目眊、而拉結美丰姿、有殊色、  18雅各愛拉結、曰、我願為季女拉結、服役七年、  19拉班曰、妻爾愈於妻人、可偕我居、  20雅各為拉結服役七年、因愛之甚、視七年如數日、○
拉班以利亞妻雅各
21 雅各謂拉班曰、期已屆、請以妻我、使我成禮、  22拉班設筵招鄰里、  23既昏、以長女利亞與雅各、遂與同室、  24又以其婢悉帕、予女利亞為婢、  25及旦、乃知為利亞、謂拉班曰、曷待我若是、我非為拉結服役乎、何欺我為、  26拉班曰、未嫁長而先嫁季、斯土不為此也、  27爾與長盈七日之期、則以季予爾、爾復服役七年、
雅各又娶拉結
28 雅各從之、與利亞盈七日之期、拉班以女拉結妻之、  29以其婢辟拉、予女拉結為婢、  30雅各亦與拉結同室、愛之逾於利亞、又服役拉班七年、○
利亞與兩妾生子
31耶和華視利亞不見寵、賜之生育、惟拉結不妊、  32利亞懷妊生子、命名流便、曰、耶和華俯念我苦、今而後、夫必愛我、  33再妊生子、命名西緬、曰、耶和華聞我不見寵、復錫我此子、  34又妊生子、命名利未、曰、今生三子、夫必膠漆於我、  35又妊生子、曰、我今頌美耶和華、故名子曰猶大、嗣後利亞不妊、