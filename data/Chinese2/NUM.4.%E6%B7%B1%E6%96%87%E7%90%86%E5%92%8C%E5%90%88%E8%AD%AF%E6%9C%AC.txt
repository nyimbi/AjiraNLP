哥轄子孫之職任
1耶和華諭摩西   亞倫曰、  2利未族中、哥轄子孫、當核其數、循其室家宗族、  3自三十歲至五十、凡任職從事於會幕者核之、  4哥轄子孫、於會幕所供役者、乃至聖之什物、  5移營之時、亞倫及其子宜入、撤㡘以掩法匱、  6施獺皮其上、覆以純藍之布、而貫其杠、  7陳餅之几、覆以藍布、盤匙與灌奠之盂盃、及恆陳之餅、悉置其上、  8覆以紫布、蓋以獺皮、而貫其杠、  9以藍布蓋燈臺、及盞剪盤、與所用之油器、  10覆以獺皮、悉置於架、  11以藍布覆金壇、蓋以獺皮、而貫其杠、  12聖所供事之器、裹以藍布、蓋以獺皮、悉置於架、  13祭壇之灰必棄、覆以紫布、  14火鼎、鈎、鏟、盆、及凡屬壇之器、悉置其上、蓋以獺皮、而貫其杠、  15移營之時、亞倫及其子、蓋聖所諸器已畢、哥轄子孫、則前以舁、惟不可捫聖物、免其死亡、此乃哥轄子孫、在會幕之職任、  16祭司亞倫子以利亞撒所守者、乃燈油、芳品、日獻之素祭、及膏、統理會幕、暨其中所有、聖所與其器、  17耶和華諭摩西   亞倫曰、  18勿絕哥轄族於利未族中、  19彼眾近至聖之物時、亞倫及其子、當入聖室、定眾所役所荷、如是而行、俾其仍可生存、不致死亡、  20惟哥轄人、須臾勿入聖所以觀、免其死亡、○
革順子孫之職任
21耶和華諭摩西曰、  22革順子孫、宜核其數、循其室家宗族、  23自三十歲至五十、凡任職從事於會幕者核之、  24革順人之供役、與其負荷如左、  25會幕與帷、及幬、在上之獺皮、幕門之㡘、  26幕壇四周之院帷、及院門之㡘、索與所有供事之器、彼經理之、  27革順人之供役、與其負荷、悉從亞倫及其子之命、彼之所荷、令其監守、  28此乃革順族之室家、在會幕之職任、祭司亞倫子以他瑪統理之、○
米拉利子孫之職任
29 米拉利子孫、宜核其數、循其室家宗族、  30自三十歲至五十、凡任職從事於會幕者核之、  31彼於會幕供役、所當守者、幕之板楗柱座、  32院四周之柱座釘索、與供事之器、皆按名指定之、  33此乃米拉利族之室家、在會幕之職任、祭司亞倫子以他瑪統理之、○  34摩西   亞倫及會眾之牧伯、核數哥轄子孫、循其室家宗族、  35自三十歲至五十、凡任職從事於會幕者、  36計二千七百五十、  37摩西   亞倫遵耶和華所諭摩西之命、核數哥轄子孫、凡從事於會幕者、其數即此、○  38革順子孫、循其室家宗族、  39自三十歲至五十、凡任職從事於會幕者、  40計二千六百三十、  41摩西   亞倫遵耶和華命、核數革順子孫、凡從事於會幕者、其數即此、○  42米拉利子孫、循其室家宗族、  43自三十歲至五十、凡任職從事於會幕者、  44計三千二百、  45摩西   亞倫遵耶和華所諭摩西之命、核數米拉利子孫、其數即此、○
記利未人自三十歲至五十者之數
46 摩西   亞倫及以色列牧伯、核數利未人、循其室家宗族、  47自三十歲至五十、凡任職從事於會幕、而負重者、  48共計八千五百八十、  49摩西循其供役負荷、而核數之、悉遵耶和華命、