亞比雅卒其子亞撒嗣位
1 亞比雅與其列祖偕眠、葬於大衛城、子亞撒嗣位、其在位時、國享平康、凡歷十年、  2亞撒行其上帝耶和華所視為善為正者、  3除異邦之祭壇與崇邱、毀柱像、斫木偶、  4命猶大人尋求其列祖之上帝耶和華、行其法律誡命、  5除猶大諸邑之崇邱與日像、其時國享平康、  6於猶大建堅城、其地平靖、數年息戰、蓋耶和華錫以綏安、  7亞撒謂猶大人曰、我儕當建斯邑、周築城垣、建樓、置門與楗、地尚屬我、因我尋求我上帝耶和華、既尋求之、則賜我四境平康、於是建築順利、  8亞撒之軍、出自猶大執干戈者三十萬、出自便雅憫執盾挽弓者二十八萬、皆勇士也、
古實人謝拉攻猶大見敗
9 古實人謝拉率軍百萬、車三百乘、出而攻之、至瑪利沙、  10亞撒出迓、列陳於洗法谷、在瑪利沙、  11亞撒籲其上帝耶和華曰、耶和華歟、在強者弱者之間、爾外無助者、我上帝耶和華、尚其助我、我惟爾是恃、奉爾之名來禦斯眾、耶和華歟、爾為我之上帝、勿容人勝爾、  12耶和華乃擊古實人、於亞撒及猶大人前、古實人遁、  13亞撒與所偕之民眾、追之至基拉耳、古實人隕沒者甚眾、不復成軍、因敗於耶和華及其軍前、猶大人獲其貨財甚多、  14又擊基拉耳四周之邑、以耶和華使之恐懼故也、諸邑多有貨財、猶大人刧掠之、  15又擊羣畜之牢、取羊駝無數、歸耶路撒冷、