約沙法見責
1 猶大王約沙法安歸耶路撒冷、而返其宮、  2先見哈拿尼子耶戶出迓曰、爾助惡人、愛憾耶和華者、宜乎、因此、耶和華之怒及爾、  3然爾尚有善事在焉、即除境內之木偶、致志尋求上帝也、○  4約沙法居耶路撒冷、後巡民間、自別是巴至以法蓮山地、令民復歸其列祖之上帝耶和華、
為民立士師
5且立士師於境內、在猶大之堅城、諸邑皆然、  6謂士師曰、慎爾所行、蓋爾聽訟非為人、乃為耶和華、爾行鞫時、耶和華與爾偕焉、  7當寅畏耶和華、慎爾所為、因我上帝耶和華無不義、不偏視、不受賄也、  8約沙法亦立利未人與祭司、及以色列族長於耶路撒冷、為耶和華行鞫聽訟、居於耶路撒冷、  9王命之曰、爾當寅畏耶和華、專心誠實行此、  10爾之昆弟居於各邑、如有訟事就爾、或為流血、或犯法度誡命、典章律例、當訓戒之、免其獲罪於耶和華、致耶和華之怒及爾、與爾昆弟、爾依此而行、則無罪矣、  11凡屬耶和華之事、大祭司亞瑪利雅總理之、凡屬王事、猶大族長、以實瑪利子西巴第雅總理之、利未人為爾之有司、當強乃志而行、願耶和華與善者偕焉、