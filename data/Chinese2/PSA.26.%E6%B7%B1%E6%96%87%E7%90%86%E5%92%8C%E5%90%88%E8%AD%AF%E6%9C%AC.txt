自言行為純正求耶和華救贖
大衛之詞○
1耶和華歟、我行純正、為我折中兮、我賴耶和華、不至動搖兮、  2耶和華歟、察我驗我、鍛鍊我心懷兮、  3我目睹爾慈惠、遵行爾真理兮、  4未與虛妄者同坐、不與詐偽者同羣兮、  5惡黨是惡、不與惡人同坐兮、  6耶和華歟、我將盥手、以表無辜、環於爾壇兮、  7揚聲稱謝、述爾奇妙之行兮、  8耶和華歟、我愛爾居室、及顯榮之帷幕兮、  9勿去我魂、同於罪人、勿移我命、等於兇人兮、  10其手持惡、右手盈賄兮、  11若我、所行純正、求爾贖我憫我兮、  12我立足於坦途、將於諸會、頌美耶和華兮、