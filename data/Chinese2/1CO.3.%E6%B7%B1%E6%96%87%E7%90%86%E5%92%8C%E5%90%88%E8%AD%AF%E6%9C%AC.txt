保羅視門徒如嬰餧之以乳
1兄弟乎、我昔與爾言、非視爾如屬靈者、乃如屬形軀者、如基督中之赤子、  2我曾哺爾以乳、不以糧、因爾素未能食、今仍未能也、
因門徒有嫉妒分爭
3蓋爾尚屬形軀、爾中有媢嫉爭鬥、豈非屬形軀、效世人而行乎、  4或言我宗保羅、或言我宗亞波羅、爾曹非若世人乎、  5亞波羅誰耶、保羅誰耶、無非執事、爾因之而信者、各隨主之所賜耳、
種者灌者無足言全在上帝生長
6我樹之、亞波羅灌之、惟上帝長之、  7是以樹者灌者無足數、惟長之之上帝而已、  8樹者灌者一也、各因其勞而得值、
傳教者與上帝同工
9蓋我儕乃上帝同勞者、爾曹為上帝之田、上帝之室、○  10我依上帝所賜之恩、猶良工師置基、而他人建於其上、惟當各慎其如何建耳、
惟耶穌為教門之基
11蓋所置之基、耶穌基督也、此外無能置他基者、  12若人以金銀寶石、草木禾稿、建於基上、  13各工必顯、至日乃彰、蓋以火昭著、各工如何、火必驗之、  14人所建於其上之工若存、則將得值、  15若焚、則將受損、惟己得救、有若脫火焉、○
門徒為上帝殿務須聖潔
16豈不知爾乃上帝殿、上帝之神居爾衷乎、  17人毀上帝殿、上帝必毀之、蓋上帝殿乃聖、爾曹是也、○  18勿自欺、爾中或於斯世自以為智者、則當為愚以成智、
上帝以世智為愚
19蓋斯世之智、於上帝為愚、記有之、主令智者自中其詭計、  20又曰、主知智者之意念皆虛、  21是故勿以人而誇、蓋萬物屬爾、  22無論保羅、亞波羅、磯法、世界、生死、今時來時、皆屬於爾、  23爾屬基督、基督屬上帝、