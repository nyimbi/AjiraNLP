嚴責不公之鞫
亞薩之詩○
1上帝立於上帝會中、行鞫於諸神兮、  2曰、爾曹聽訟不公、偏袒惡人、將至何時乎、  3當為孤貧伸冤、為艱苦困乏者行義兮、  4救援貧乏、脫於惡人之手兮、  5惟彼不知不識、行於幽暗、地基動搖兮、  6我曾謂爾為神、咸為至上者之子、  7然爾必死、等於世人、顚仆同於他伯兮、  8上帝歟、尚其興起、行鞫於世、以爾必得萬邦為業兮、