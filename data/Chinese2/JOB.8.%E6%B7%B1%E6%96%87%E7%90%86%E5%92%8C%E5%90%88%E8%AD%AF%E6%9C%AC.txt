比勒達言上帝公義無私
1 書亞人比勒達曰、  2爾為此言、迄於何時、爾口之詞、有若狂風、伊於胡底、  3上帝豈背乎公、全能者豈戾乎義、  4如爾子女獲罪於彼、致受其過之報、  5爾若勤求上帝、祈於全能者、  6躬為清潔正直、上帝必為爾憬然、俾爾公義之室振興、  7爾始雖微小、終必昌熾、  8-9我為昨日之人、罔有知識、在世之日如影、請爾詢於前代、務厥祖所考驗、  10彼豈不訓告爾、以心內之言語爾乎、  11葦無泥能生乎、蒲無水能長乎、  12尚青之時、未經芟刈、先百草而枯槁、
不虔敬者終遭絕滅
13忘上帝者、其徑亦如斯、不虔敬者、其望必泯滅、  14所恃者必斷折、所賴者乃蛛網、  15倚室而室不立、扶室而室不存、  16草受日光、其色青葱、蔓延圃外、  17根繞壘、深及石、  18假令被除、離乎其所、其地則不識之、謂曰、未嘗見爾、  19其途中之樂如此、厥後他物自地而生、
上帝不棄完人
20上帝不棄完人、不扶惡人、  21必以嬉笑充爾口、歡呼滿爾脣、  22憾爾者必蒙羞恥、行惡者其幕無存、