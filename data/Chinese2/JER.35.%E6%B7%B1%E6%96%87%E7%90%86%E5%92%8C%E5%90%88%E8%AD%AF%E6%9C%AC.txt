利甲家克守其先祖遺訓
1當猶大王約西亞子約雅敬時、耶和華諭耶利米曰、  2往利甲家與之言、導之詣耶和華室、入屋飲之以酒、  3我遂攜哈巴洗尼雅孫、雅利米雅子雅撒尼亞、及其昆弟諸子、暨利甲全家、  4導至耶和華室、入上帝僕伊基大利子哈難諸子之屋、其屋鄰於牧伯之屋、在沙龍子閽人瑪西雅屋之上、  5我取爵與杯盈以酒、置利甲人前、語之曰、飲酒、  6彼曰、我儕不飲酒、緣我祖利甲子約拿達命我曰、爾及子孫、永勿飲酒、  7勿建室、勿播種、勿植葡萄園、亦勿有之、畢生居幕、則延年於羇旅之地、  8我祖利甲子約拿達所囑者、我悉遵之、我與妻室子女、畢生不飲酒、  9亦不建室以居、無葡萄園、田疇穀種、  10惟居於幕、悉遵我祖約拿達所命而行、  11巴比倫王尼布甲尼撒入境時、我儕因懼迦勒底人、及亞蘭軍旅、則曰、其上耶路撒冷、故我儕居於此、○
主藉耶利米責民不守其命
12耶和華諭耶利米曰、  13萬軍之耶和華、以色列之上帝曰、往告猶大人、暨耶路撒冷居民曰、耶和華云、爾不受教、不聽我言乎、  14利甲子約拿達命其子孫勿飲酒之言、彼眾遵之、迄今聽從祖命、而不飲酒、惟我雖夙興而訓爾、爾不我聽、  15我亦遣我僕諸先知、夙興而遣之曰、爾各轉離惡途、改正其行、不從他神而服事之、則得居於我所錫爾、及爾列祖之地、惟爾不側耳以聽、不從我言、  16利甲子約拿達子孫、遵其先人所命、乃斯民不聽從我、  17故萬軍之上帝耶和華、以色列之上帝曰、我必降所言之災於猶大人、及耶路撒冷居民、以我諭之而彼不聽、召之而彼不應也、
利甲家因守命致福
18 耶利米語利甲家曰、萬軍之耶和華、以色列之上帝云、因爾從爾祖約拿達之命、守其諸誡、行其所諭、  19故利甲子約拿達、必永不乏人、侍於我前、萬軍之耶和華、以色列之上帝言之矣、