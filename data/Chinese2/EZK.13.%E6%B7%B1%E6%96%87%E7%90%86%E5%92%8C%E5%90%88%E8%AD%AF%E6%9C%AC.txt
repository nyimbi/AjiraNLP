責偽先知
1耶和華諭我曰、  2人子歟、以色列之先知、以己意而預言、爾當預言以抵之、曰、爾曹其聽耶和華言、  3主耶和華云、禍哉、彼愚昧之先知、乃狥己意、無所見也、  4以色列乎、爾之先知、譬如荒邱之狐、  5爾未上至破壞之處、亦未為以色列家之垣墉、在於耶和華之日、堅立於陳、  6彼見虛偽、及欺誑之卜筮、謂耶和華言之、然耶和華未嘗遣之、彼乃使人冀其言有驗、  7我未諭爾、而爾曰耶和華言之、爾所得者、非虛偽之啟示乎、爾所言者、非欺誑之卜筮乎、  8主耶和華曰、因爾言虛偽、見欺誑、我則敵爾、  9維彼先知、得虛偽之啟示、占欺誑之卜筮、我必以手禦之、不得與於我民之會、不錄於以色列家之籍、不入於以色列地、則知我乃主耶和華、  10蓋彼誘惑我民、謂曰平康、實無平康、人築垣墉、彼以不堅之泥塗之、
以泥塗垣喻偽先知為人飾掩
11爾當告塗者云、垣必傾圮、霪雨下、巨雹降、飄風裂之、  12垣既傾圮、人不語爾云、爾所塗之泥安在乎、  13故主耶和華曰、我必震怒以飄風裂之、發忿以霪雨巨雹毀之、  14如是、爾以不堅之泥所塗之垣、我必毀之、傾之於地、露其基址、傾時、爾亦亡於其中、則知我乃耶和華、  15我洩我忿於垣、及以不堅之泥而塗之者、告爾曰、垣與塗者、俱歸烏有、  16此即以色列之先知、彼指耶路撒冷預言、為之得平康之啟示、實無平康、主耶和華言之矣、○
斥以己意預言之女
17人子歟、我民女以己意預言、爾其預言以抵之、  18曰、主耶和華云、禍哉女也、為諸肘縫枕、依身之長短製巾、以獵人命、爾豈欲獵我民之命、而保他命以利己乎、  19爾為數掬之麰麥、數方之餅、辱我於我民中、我民聽從妄誕、爾與之言誑、以殺不當死者、而存不當生者、  20故主耶和華曰、爾曹製枕獵人之命、有若羅鳥、我惡爾枕、必奪之於爾肱、釋爾所獵之命、如鳥飛去、  21亦裂爾巾、救我民於爾手、不復為爾所獵、爾則知我乃耶和華、  22惟彼義人、我未使之殷憂、爾以妄誕使之心戚、亦堅惡人之手、致不轉離邪途、而得生存、
言其不復得虛偽啟示
23故爾不復得虛偽之啟示、不復占卜筮、我必救我民於爾手、爾則知我乃耶和華、