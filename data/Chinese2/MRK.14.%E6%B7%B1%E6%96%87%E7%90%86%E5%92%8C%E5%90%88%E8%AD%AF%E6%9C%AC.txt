猶太人定計害耶穌
1越二日、乃逾越節、即除酵節也、祭司諸長、士子、謀以詭計執耶穌而殺之、  2曰、勿於節期、恐民生亂、○
婦人以香膏澆耶穌首
3 耶穌在伯大尼癩者西門家席坐、一婦以玉瓶盛至純至貴哪噠膏來、破玉瓶、傾其首、  4有憾之者曰、靡費此膏何為耶、  5此膏可鬻金三十有奇、以濟貧也、遂尤之、  6耶穌曰、姑聽之、何難之耶、其行於我者善也、  7蓋爾恆有貧者偕、欲善視之、隨時皆能、惟不恆有我也、  8婦乃以其所能者為之、預膏我躬、以備葬耳、  9我誠語汝、普天之下、凡宣福音之地、必述此婦所行以誌之、○
猶大圖財賣耶穌
10十二徒之一、加畧人猶大、詣祭司諸長、欲以耶穌付之、  11彼聞之喜、許予之金、遂尋機付之、○
門徒預備逾越節羔羊
12除酵節首日、即宰逾越節羔之期也、其徒曰、欲我何處備爾食逾越節筵乎、  13耶穌遣其徒二人語之曰、爾往入城、將遇攜水瓶者、爾從之、  14入何所、即謂其家主曰、師云、客舍安在、將偕我徒於彼食逾越節筵也、  15彼將以大樓示爾、陳設具備、可為我儕備焉、  16門徒出、入城、果如所言、遂備節筵、○
耶穌預言將為一徒所賣
17既暮、耶穌偕十二徒至、  18席間曰、我誠語汝、爾中一人與我共食、將賣我矣、  19門徒憂之、遞相問曰、我乎、  20耶穌曰、十二中之一、與我濡手於盂者是也、  21人子將逝、如經所載、惟賣人子者禍矣、其人不生為幸、○
設立聖餐
22食時、耶穌取餅祝而擘之、予門徒曰、取之、斯乃我身、  23又取杯、謝而予之、眾皆飲焉、  24耶穌曰、斯乃我血、即盟約之血、為眾而流者、  25我誠語汝、我不復飲葡萄之汁、迨他日我飲新者於上帝國矣、○  26既詠詩、遂出、往橄欖山、○
預言眾門徒逃避
27 耶穌謂其徒曰、爾皆將棄我、記有之、我擊牧者而羊散矣、  28但我復起後、將先爾往加利利、
向彼得言爾將三次不認我
29 彼得曰、眾雖棄爾、惟我不然、  30耶穌曰、我誠語汝、今夜鷄二鳴之先、爾將三言不識我矣、  31彼得力言曰、我即與爾偕亡、必不言不識爾、眾言亦如之、○
園中祈禱
32至一處、名客西馬尼、耶穌謂門徒曰、坐此、俟我祈禱、  33遂攜彼得   雅各   約翰偕往、驚駭慘怛、  34曰、我心憂甚、瀕死矣、爾曹留此儆醒、  35少進、伏地祈曰、若或能之、俾免此時、  36又曰、阿爸、父乎、爾諸事能之、使此杯去我、然非從我所欲、乃從爾所欲也、  37既返、見門徒寢、語彼得曰、西門爾寢乎、不能儆醒片時乎、  38儆醒、祈禱、免入誘惑、心固願之、而身弱耳、  39又往祈禱、言亦如之、  40復返、見門徒仍寢、因目倦甚、不知所對、  41三返、謂之曰、今寢且安、已矣、時至矣、人子見賣於惡人手矣、  42起而偕行、賣我者近矣、○
猶大以親嘴為號賣耶穌
43言時、十二徒之一猶大、偕眾以刃與梃、自祭司諸長、士子、長老、而來、  44賣之者曾予以號曰、我接吻者是也、執而固曳之、  45至、則就耶穌曰、夫子、遂吻接之、
兵捉耶穌
46眾乃著手執之、  47旁立者一人、抽刃擊大祭司僕、削其一耳、  48耶穌語眾曰、爾以刃與梃來執我、若捕盜乎、  49我日偕爾於殿訓誨、爾不我執、然經所載必應矣、  50門徒皆棄之而奔、○  51有少者裸而披以枲布從耶穌、眾執之、  52遂棄枲布裸而奔、○
耶穌被解至大祭司所定成死罪
53眾曳耶穌至大祭司前、祭司諸長、長老、士子、偕集、  54彼得遠從耶穌、入大祭司院、偕諸隸坐而向火、  55祭司諸長及全公會、求證攻耶穌而死之、弗得、  56蓋以妄證攻之者多、而所證不符、  57有起而妄證者數人、  58曰、我儕嘗聞其言云、此殿乃手所作、我將毀之、三日別建一殿、非手所作者、  59但其所證亦不符、  60大祭司立於中、問耶穌曰、爾無所答乎、斯人所證者何耶、  61耶穌不答、大祭司復問曰、爾乃宜頌者之子基督乎、  62耶穌曰、是也、爾曹將見人子坐有權者之右、乘雲而來也、
受人凌辱
63大祭司自裂其衣、曰、安用他證乎、  64爾已聞其僭妄矣、爾意若何、眾擬其宜死、  65或唾之、且掩其面、以拳擊之、曰、爾試預言焉、諸隸執而批之、○
彼得三言不認識耶穌
66 彼得在院內、大祭司之婢至、  67見彼得向火、目之曰、爾亦偕拿撒勒人耶穌者、  68彼得弗承、曰、我不知、亦不識爾云何也、遂出、至前院、鷄即鳴、  69婢見之、復語旁立者曰、彼亦其黨、  70彼得復不承、頃之、旁立者謂之曰、爾誠其黨、以爾乃加利利人也、  71彼得詛且誓曰、爾所言若人、我不識也、  72鷄再鳴矣、彼得憶耶穌所言、鷄二鳴之先、爾將三言不識我、思之則哭矣、