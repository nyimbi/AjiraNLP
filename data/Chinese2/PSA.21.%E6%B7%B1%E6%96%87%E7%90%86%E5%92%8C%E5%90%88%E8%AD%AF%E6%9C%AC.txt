歌頌耶和華之救恩
大衛之詩使伶長歌之○
1耶和華歟、王因爾力而歡欣、緣爾拯救而樂甚兮、  2其心所願、爾已賜之、其口所祈、爾未靳之、  3爾以美福迎之、以精金之冕冠之兮、  4向爾求生、則錫以壽、綿長不絕兮、  5緣爾拯救、其榮乃大、尊嚴加於其身兮、  6使獲厚福、迄於永久、歡樂於爾前兮、  7王所恃者、耶和華兮、蒙至上者之仁慈、不至動搖兮、  8爾手將索爾敵、爾之右手、索憾爾者兮、  9爾恚忿時、使之如火爐、耶和華震怒而吞之、火必滅之兮、  10爾必滅其子孫於地上、絕其苗裔於人間兮、  11彼擬害爾、圖謀而不能成兮、  12爾曳弦以射其面、使之卻退兮、  13耶和華歟、願爾施力而高舉、我則謳歌、以頌爾能兮、