1上帝垂諭曰、  2我乃爾之上帝耶和華、導爾出埃及、脫於奴隸之室、○
傳十誡
3余而外、勿更有他神、○  4勿雕偶像、勿造上天下地、地下水中、百物之像、  5勿拜跪、勿崇奉、以我耶和華爾之上帝、乃忌邪之上帝、惡我者、討其罪、自父及子、至三四世、  6愛我守我誡者、錫之慈惠、至千百世、○  7勿妄稱爾上帝耶和華之名、蓋耶和華必不以妄稱者為無罪、○  8當誌安息日、守之為聖、  9六日間、宜勤勞、作爾庶務、  10惟七日、乃爾上帝耶和華之安息、是日爾與子女、僕婢牲畜、及寓爾家之遠人、皆勿操作、  11蓋六日間、耶和華造天地海、暨其中萬物、七日休息、故耶和華錫嘏於安息日、別之為聖、○  12當敬爾父母、以致延年於爾上帝耶和華所賜之地、○  13毋殺人、○  14毋行淫、○  15毋攘竊、○  16毋妄證以陷人、○  17毋貪人之第宅、與其妻室、僕婢牛驢、及凡所有、○
民戰懼
18民見雷轟、電閃、角鳴、烟騰於山、則戰懼、遙立、  19謂摩西曰、汝與我言、我必聽從、上帝勿與我言、恐我死亡、  20摩西曰、勿懼、上帝臨格以試爾、俾爾敬畏、免干厥罪、  21民仍遙立、摩西進於上帝所居晦冥之處、○
禁造像
22耶和華諭摩西曰、告以色列人云、我自天與爾言、爾所睹也、  23勿造神像匹我、勿作金銀之像、  24當為我以土築壇、獻牛羊於其上、以為燔祭、及酬恩祭、凡誌吾名之所、我必臨格、錫嘏於爾、  25如為我以石建壇、勿用雕琢之石、若以器加之、即污厥壇、  26升壇勿歷階、免露下體、