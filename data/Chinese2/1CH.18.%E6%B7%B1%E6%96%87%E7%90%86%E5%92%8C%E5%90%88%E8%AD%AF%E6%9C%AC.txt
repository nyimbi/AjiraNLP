大衛再敗非利士人
1厥後、大衛擊非利士人服之、奪取迦特、與其鄉里、
敗摩押人
2又擊摩押、摩押人遂服役於大衛、而納貢焉、  3瑣巴王哈大利謝往伯拉河、欲恢復其權時、大衛擊之、至於哈馬、  4獲其戰車千乘、騎兵七千、步卒二萬、戰車之馬、則斷其筋、惟存百乘之馬、
敗亞蘭人
5 大馬色之亞蘭人、來助瑣巴王哈大利謝、大衛擊殺其人二萬二千、  6大衛置戍於大馬色之亞蘭、亞蘭人遂服役於大衛、而納貢焉、大衛無論何往、耶和華使之獲勝、  7大衛奪哈大利謝臣僕之金盾、攜至耶路撒冷、  8又自屬哈大利謝之提巴與均二邑、取銅甚多、所羅門用以製造銅海及柱、與諸銅器、  9-10哈大利謝屢與哈馬王陀烏戰、陀烏聞大衛擊敗瑣巴王哈大利謝全軍、遂遣子哈多蘭見大衛王問安、為之祝嘏、哈多蘭攜金銀銅諸器、  11大衛王以此、及得自以東、摩押、亞捫、非利士、亞瑪力、諸族之金銀、俱區別獻於耶和華、
亞比篩擊以東人
12 洗魯雅子亞比篩在鹽谷、擊殺以東人一萬八千、  13大衛置戍於以東、以東人遂服役於大衛、大衛無論何往、耶和華使之獲勝、○
大衛王秉公治民
14 大衛為以色列全族之王、為其民眾施行公義、  15洗魯雅子約押為軍長、亞希律子約沙法為史官、  16亞希突子撒督、與亞比亞他子亞比米勒為祭司、沙威沙為繕寫、  17耶何耶大子比拿雅、統轄基利提人、比利提人、大衛諸子、在王左右為相、