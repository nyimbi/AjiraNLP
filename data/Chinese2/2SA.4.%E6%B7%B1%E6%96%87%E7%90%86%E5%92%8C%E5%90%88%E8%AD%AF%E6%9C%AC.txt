以色列人聞押尼珥死則恐惶
1 掃羅子伊施波設聞押尼珥死於希伯崙、則喪膽、以色列眾亦悚惶、  2掃羅子有隊長二人、一名巴拿、一名利甲、皆便雅憫族、比錄人臨門子也、蓋比錄屬便雅憫、  3昔比錄人遁於基他音、至今仍旅於彼、○  4掃羅子約拿單有一子名米非波設、跛者也、昔掃羅及約拿單之音耗、自耶斯列傳至時、子方五歲、媼抱之而遁、疾趨、子墜致跛、○
伊施波設被殺
5一日比錄人臨門子利甲   巴拿、於炎熱時、至伊施波設家、值其午寢、  6入室、佯欲取麥、  7見伊施波設偃臥於牀、則刺其腹而殺之、斬其首、取之而去、由亞拉巴道、終夜而行、  8攜伊施波設之首、至希伯崙、見大衛王曰、爾敵掃羅索爾命、試觀其子伊施波設之首在此、今日耶和華報我主我王之仇於掃羅、及其後裔、  9大衛謂之曰、我指贖我命脫諸難、維生之耶和華以誓、  10昔有人告我曰、掃羅已死、以為報嘉音、我執而戮之於洗革拉、此我為其報信音所加之賞也、  11況惡人入義者之室、殺之於牀、我豈不討其血於爾、絕爾於地乎、  12遂命少者戮之、斷其手足、懸於希伯崙池側、取伊施波設首、葬於希伯崙   押尼珥之墓、