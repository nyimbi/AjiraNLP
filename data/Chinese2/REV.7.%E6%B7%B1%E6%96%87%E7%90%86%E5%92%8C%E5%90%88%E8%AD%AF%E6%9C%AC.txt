天使印上帝僕人額
1此後我見使者四、立於地之四隅、握地之四風、使勿吹於地於海於樹、  2又見他使自日出處而上、執維生上帝印、大聲呼有權傷地及海之四使曰、  3勿傷地或海或樹、待我印我上帝諸僕之額、  4我遂聞受印者之數、以色列裔各支中、計印者十四萬四千、○
以色列各支受印者之數
5 猶大支中、萬二千、流便支中萬二千、迦得支中萬二千、  6亞設支中萬二千、拿弗他利支中萬二千、瑪拿西支中萬二千、  7西緬支中萬二千、利未支中萬二千、以薩迦支中萬二千、  8西布倫支中萬二千、約瑟支中萬二千、便雅憫支中萬二千、○
見無數大眾由萬國來立寶座前
9此後我見大眾不可勝數、自諸國諸族諸民諸方、立於座前、及羔之前、衣白衣、執椶枝、  10大聲呼曰、拯救歸於居座者、上帝及羔矣、  11諸使環座與長老四生物而立、皆面伏座前、拜上帝曰、  12阿們、頌也、榮也、智也、謝也、尊也、能也、力也、咸歸我上帝、爰及世世、阿們、
其衣悉滌於羔羊血中
13長老之一謂我曰、衣白衣者為誰、適從何來、  14對曰、我主乎、爾自知之、曰、此乃出乎大難而來、曾以羔之血滌其衣而白之矣、  15故於上帝座前、晝夜事之殿中、居於座者、將庇之以幕、  16彼不復飢渴、日與熱必不侵之、  17蓋座中之羔將牧之、導至維生之水源、其目之淚、上帝盡拭之、