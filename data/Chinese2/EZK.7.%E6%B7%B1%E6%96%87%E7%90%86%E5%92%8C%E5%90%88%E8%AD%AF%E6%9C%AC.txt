以色列之末期已屆必受懲罰
1耶和華諭我曰、  2爾人子歟、主耶和華對以色列地云、惟此末期、即斯土四境之末期已屆、  3末期至爾、我必加怒於爾、循爾行徑鞫爾、報爾所有可惡之事、  4我目不顧惜爾、不加矜憫、我必報爾所行、使爾可惡之事顯於爾中、則知我乃耶和華、○  5主耶和華曰、有禍將至、祗此而已、  6末期既屆、末期既屆、醒而攻爾、今已至矣、  7斯土居民乎、為爾所定之報臨爾、其時已屆、其日伊邇、乃喧譁之日、非山上歡呼之日也、  8我今速傾我怒於爾、盡洩我忿、循爾行徑鞫爾、報爾所有可惡之事、  9我目不顧惜爾、不加矜憫、我必報爾所行、使爾可惡之事顯於爾中、則知擊爾者、乃我耶和華、  10試觀其日已屆、為爾所定之報至矣、杖已舒蕊、驕傲已萌芽矣、  11殘暴興起、成為罰惡之杖、彼之羣眾貨財、蕩然無存、無人為之哀哭、  12期已至、日伊邇、震怒及於斯眾、購者勿喜、售者勿憂、  13售者雖尚生存、亦不復返而得所售、蓋啟示乃指眾而言、無得返者、行惡之人、不能自保生命、  14彼已吹角、妥備諸事、而無人臨陳、蓋我震怒及於斯眾也、  15外有鋒刃、內有疫癘饑饉、在田者必亡於鋒刃、在邑者必歿於饑饉疫癘、
得脫者必因己罪哀鳴
16其中得脫者、必在山上、若谷中之班鳩、各以其罪而哀鳴、  17眾手疲憊、眾膝荏弱如水、  18以麻束身、遍體戰慄、面俱慚、首盡髠、  19棄銀於街衢、視金若穢物、耶和華震怒之日、金銀不能拯之、不能飫其心、果其腹、蓋為窒礙陷罪之物也、
因製可憎之像敵至污殿行掠
20因其金銀美飾、而生驕侈、以之而製可惡之像、可憎之物、故我使之視為穢物、  21必使外人虜之、世間惡人掠之、而玷污之、  22我將轉面、而不顧之、彼將污我禁地、強寇亦將入而污之、
命製鏈索以兆被虜
23當作鏈索、蓋流血之罪盈於斯土、殘暴充乎其邑、
24我必使異邦之極惡者至、據其第宅、強者之驕傲止息、其聖所被玷、  25艱苦將至、人求平康而不得、  26災禍疊加、噩耗相繼、人求啟示於先知、然法律絕於祭司、智謀絕於長老、  27君王悲哀、牧伯被以淒涼、庶民之手顫動、我必循其所行而待之、依其所宜而鞫之、則知我乃耶和華、