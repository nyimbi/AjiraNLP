約書亞之遺命
1耶和華使以色列人綏安、脫於四周之敵、歷日已久、約書亞亦壽高年邁、  2乃召以色列眾、及其長老族長、士師有司、謂之曰、我壽高年邁、  3爾上帝耶和華緣爾故、所行於列國者、爾所目擊、蓋為爾戰者、乃爾上帝耶和華也、  4自約但至大海日入之鄉、所遺之民、及我所滅之族、我以其地分與爾諸支派為業、  5爾上帝耶和華必逐斯民於爾前、使離爾目、爾則據有其地、如爾上帝耶和華所言、  6故當毅然遵行摩西律書所錄、勿偏於左、勿偏於右、  7爾中遺民、勿與之交、勿稱其神之名、勿指以誓、勿奉事、勿跪拜、  8惟親近爾上帝耶和華、如素所為、  9強大之民、耶和華逐之於爾前、無能禦爾、至於今日、  10爾中之人、一能驅千、蓋爾上帝耶和華為爾戰、如其所言、  11故當謹慎、愛爾上帝耶和華、  12爾若轉而合於爾中遺民、與之嫁娶往來、  13則當確知爾上帝耶和華、必不復逐斯民於爾目前、彼必於爾為網羅、為機檻、脇下之鞭、目中之刺、迨爾滅亡、於爾上帝耶和華所賜之美地、  14今我將行舉世必行之路、爾乃一心一意、知爾上帝耶和華所許賜爾之福、無或少遺、無一弗應、  15爾上帝耶和華所許之福既已臨爾、諸禍亦必臨爾、迨爾上帝耶和華滅絕爾、於其所賜之美地、  16如爾背爾上帝耶和華所命之約、崇事他神、而跪拜之、耶和華必震怒乎爾、致爾速亡於其所賜之美地、