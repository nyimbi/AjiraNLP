萬物可尋惟智非主莫賜
1出銀有鑛、鍊金有方、  2鐵取於土、銅鎔於石、  3人立限於晦冥、究幽暗陰翳之礦石、至乎其極、  4鑿穴於荒墟、人跡不到、縋而下、與人相隔、懸搖靡定、  5若夫地上、則產糧食、其下翻起、如被火攻、  6其石蘊碧玉、藏金沙、  7其道鷙鳥不識、鷹目未窺、  8惡獸未履、猛獅未過、  9其人手鑿堅石、傾陷山根、  10鑿石出川、珍寶悉睹、  11杜塞滲漏、蘊藏畢見、  12惟智慧何處可尋、明哲之所安在、  13其值人不之知、生人之地、亦不得見、  14深淵曰、不在我中、滄海曰、不與我偕、  15不能以金購之、不能衡銀、以為其值、  16俄斐之金、紅玉碧玉、不足較其值、  17黃金琉璃、不能為其匹、精金之器、不足與之易、  18珊瑚水晶、俱無足論、智慧之值、愈於珍珠、  19古實黃玉、不足與之比、精金不足較其值、  20然則智慧奚自、明哲之所何在、  21隱於羣生之目、蔽於天空之鳥、  22死域與淪亡曰、我聞其名、  23上帝悉其道、識其處、  24以其鑒觀地極、遍察天下、  25為風定其輕重、量度諸水、  26為雨露立法、為雷電定程、  27其時上帝明見之、宣示之、堅定之、窮究之、  28謂人曰、寅畏主為智慧、遠邪惡為明哲、