嚴責惡人肆行欺虐必受災禍
1在牀謀惡營邪、迨至黎明、以手有力而行之者、其人禍哉、  2彼貪田畝而奪之、貪第宅而取之、且虐待其人與家、而據其業、  3故耶和華曰、我必籌一災禍、以罰斯族、爾不得脫於項、不得昂首而行、以此乃患難之時也、
人必為之作諷詞發哀歌
4是日也、人將為爾作諷詞、發悲慘之哀歌曰、我儕悉敗、彼移我民之業、使其離我、以我田畝、分予悖逆之人、  5故在耶和華會中、掣籤引繩者、爾中無一人焉、  6彼云、爾曹勿言預言、勿道此事、侮辱之言、永不止息、
責其多行強暴
7 雅各家歟、豈可曰耶和華之神褊急乎、此事豈彼所為、我言非有益於正行者乎、  8邇來我民興起若敵、有人安然而行、不好戰鬥、彼乃奪其外服、祇留裏衣、  9爾逐我民婦、離其安宅、永奪我榮於其幼稚、  10爾起而往、此非爾安息之所、污穢必敗壞之、其敗壞甚矣、  11如人從虛偽、尚誑言、曰、我論清酒醇醪、向爾預言、彼則可為斯民之先知焉、○
許雅各蒙恩旋返如羊歸牢
12 雅各歟、我必集爾眾、亦必聚以色列之遺民、置於一所、若牢中之羊、場內之羣、因人眾多、其聲譁然、  13闢路者前往、眾乃衝至邑門、自邑門而出、其王先之而行、耶和華導於其前、