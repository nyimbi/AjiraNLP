論聖神之恩賜
1兄弟乎、論及神貺、我不欲爾不知、  2爾為異邦人時、惑於瘖偶、隨所牽引、爾所知也、  3故我示爾、感於上帝之神、而謂耶穌可詛者、未之有也、不感於聖神、而能稱耶穌為主者、亦未之有也、○
恩賜有別根源則一
4恩賜有殊、而神惟一、  5職事有殊、而主惟一、  6功用有殊、而上帝惟一、行萬事於眾中、
全為使人獲益
7聖神之顯著、賦於各人、以致其益、  8或由聖神賦以睿智之言、或由聖神賦以知識之言、  9又或由聖神賦以信德、或由聖神賦以醫術、  10更或賦以異能、或以預言、或辨諸神、或言方言、或譯方言、  11此皆一神所行、隨其所欲而頒予之、○
門徒可比身體各作一肢
12猶身一而體百、身之體雖多、究為一身、基督亦然、  13蓋我眾不論猶太、希利尼、為奴、自主、皆受洗於一神、合為一身、且皆飲於一神焉、
肢體雖有尊卑卻互相倚助
14夫身非一體、乃百體、  15倘足云、吾非手、不屬身、非果不屬身也、  16倘耳云、吾非目、不屬身、亦非果不屬身也、  17若身盡為目、何以聽、盡為耳、何以臭、  18今上帝隨其所欲、置百體於身、  19如悉為一體、則身安在、  20故體雖多、而身則一、  21目不能謂手曰、吾弗需爾、首不能謂足曰、吾弗需爾、  22反是、身之百體、其似弱者、尤為要也、  23人視為體之賤者、愈尊之、致不雅者益雅矣、  24夫體之雅者無所需也、上帝調和人身、使不尊者益尊、  25俾身無間、而百體相關焉、  26如一體苦、百體同苦、一體榮、百體同榮、
門徒各守其分亦然
27爾曹乃基督之身、各自為體、  28上帝立人於會、一使徒、二先知、三教師、繼以異能、醫術、輔佐者、治理者、言方言者、  29眾皆使徒、先知、教師乎、皆有異能、醫術乎、  30抑皆言方言、譯方言乎、  31爾曹宜慕恩賜之大者、我且示爾以尤妙之道焉、