宜聽訓誨
1諸子、宜聽父訓、務識明哲、  2我以善道錫爾、勿棄我之法則、  3昔我在父前為佳兒、我母視我幼稚、獨為可愛、  4父誨我曰、爾心其識我言、遵守我命、則可得生、  5當得智慧、宜獲明哲、我口所言、勿忘勿違、  6勿棄智慧、彼將保爾、當愛智慧、彼將衛爾、  7智慧乃為首務、爾其得之、罄爾所有、以易明哲、  8崇尚之、則使爾升高、懷抱之、則使爾尊榮、  9彼將冠爾以華冠、付爾以榮冕、○  10我子、聽受我言、則享遐齡、  11我曾示爾以智慧之路、導爾以正直之徑、  12爾行之、步履不至跼蹐、疾趨不至顚蹶、  13堅持訓誨、謹守勿失、是為爾之生命、  14惡人之途勿入、妄人之路勿履、  15避之勿由、遠之而去、  16蓋彼未行惡則不眠、未傾人則廢寢、  17食邪慝之餅、飲強暴之酒、  18義者之道、有若朝暉、愈升愈明、迨至中午、  19惡者之途、有若幽暗、遭遇顚躓、不知何因、○  20我子、注意我言、傾聽我語、  21勿去之於日、當存之於心、  22蓋獲之者則得生命、全體舒暢、  23謹守乃心、是為生命之源、  24絕邪僻於口、屏乖謬於脣、  25目當直視、惟前是瞻、  26坦平爾步履、穩固爾道途、  27勿偏左右、移爾足遠於惡、