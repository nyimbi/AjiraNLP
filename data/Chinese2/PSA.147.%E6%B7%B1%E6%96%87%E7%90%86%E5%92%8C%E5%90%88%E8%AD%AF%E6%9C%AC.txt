頌美耶路撒冷之復興
1爾其頌美耶和華、因歌頌我上帝、為善為美、頌美乃宜兮、  2耶和華建耶路撒冷、集以色列驅散之民兮、  3痛心者醫之、而裹其創兮、  4核厥星辰、咸命以名兮、
上帝之智能無窮
5我主為大、能力最宏、智慧無窮兮、  6謙卑者、耶和華扶之、作惡者、傾之於地兮、  7爾其謳歌、稱謝耶和華、鼓琴歌頌我上帝兮、  8彼以雲蔽天、為地備雨、使草滋長於山兮、  9賜食於獸、及啼噪之鴉雛兮、  10不喜馬力、不悅人股兮、
寅畏主者為其所悅
11惟寅畏耶和華、仰望其慈惠者、乃其所悅兮、  12耶路撒冷歟、頌美耶和華、郇歟、頌美爾上帝兮、  13蓋彼固爾門楗、錫嘏爾中子女兮、  14使爾境內平康、飫爾以嘉麥兮、  15其命宣傳於地、其言頒行甚速兮、  16降雪如羊毛、散霜如灰塵兮、  17擲雹如屑、其寒孰能堪兮、  18降諭令其消融、使風吹之、則水流蕩兮、  19以其道示雅各、以其典章律例、示以色列兮、  20至於他邦、未嘗如是待之、彼之律例、他邦未之識、爾其頌美耶和華兮、