耶穌又安慰門徒之心
1我以此語爾、免爾傾覆、  2人將逐爾出會、且時將至、殺爾者、自以為事上帝也、  3如是因其未識父與我也、  4我以是語爾、時至、俾爾憶我嘗言之、初未以此語爾者、以我偕爾也、  5我今歸於遣我者、爾中無人問我何往、  6第因我以是語爾、憂充爾心矣、
以聖神降臨慰之
7然我以誠語爾、我往、則益爾、不往、保惠師弗來、往則遣之就爾、  8至則以罪、以義、以鞫、使世自訟、  9以罪、因其弗信我、  10以義、因我歸父、爾不復見我、  11以鞫、因斯世之君見鞫也、  12我尚有多端語爾、但爾今弗克勝之、  13迨真理之神至、將導爾悉明真理、蓋彼非由己而言、乃言其所聞、且以將來者示爾、  14彼將榮我、蓋以取於我者示爾也、  15凡父所有者、即我有、故曰、以取於我者示爾也、
以己復活升天慰之
16頃之、爾不見我、又頃之、爾復見我、  17其徒或相語曰、彼云、頃之不見我、又頃之復見我、且云、因我歸父、此言何也、  18又曰、頃之云者、何也、我不知所謂也、  19耶穌知其欲問、遂曰、我言頃之爾不見我、又頃之爾復見我、爾以此相詰乎、  20我誠語汝、爾將哭而哀、世將喜、爾將憂、然爾憂必易為樂也、  21婦臨產則憂、因其期至、既誕、不復憶其苦、喜有人生於世也、  22如是爾今有憂、然我復見爾、爾心將喜、且爾之喜、無人奪之、
奉耶穌名祈禱天父必蒙允准
23其時、爾無所問於我、我誠語汝、爾若有求於父者、父將以我名賜爾、  24爾未嘗以我名而求、求則必得、致爾之樂盈焉、○  25凡此我曾以喻語爾、時至、我不復以喻語爾、乃以父明示於爾、  26其時、爾將以我名而求、我不曰、我將為爾祈父、  27蓋父自愛爾、以爾愛我、且信我出於父也、  28我出於父而臨世、復離世而歸父、  29門徒曰、今爾明言、不以喻矣、  30我今知爾乃無不知、無須人問、是以信爾自上帝出也、  31耶穌曰、爾今信乎、  32時將至、亦已至矣、爾將離散、各歸其所、遺我獨在、然我非獨在、父偕我也、
門徒在世上有患難在基督有平安
33我以此語爾、俾爾於我而安、爾在世有難、然當毅然、我已勝世矣、