法利賽人責門徒安息日摘麥穗耶穌駁之
1值安息日、耶穌經行田間、其徒摘穗、以手搓而食之、  2有法利賽人曰、爾何行安息日不宜行者乎、  3耶穌曰、爾未讀大衛及從者飢時所行乎、  4入上帝宮、取陳設之餅而食、且予從者、斯餅非祭司不宜食、
駁之以經
5又曰、人子乃安息日之主也、○
駁之以理
6又一安息日、耶穌入會堂訓誨、有一右手枯者在焉、  7士子與法利賽人、窺其於安息日施醫否、欲得所以訟之、  8耶穌知其意、謂手枯者曰、起、立於中、遂起而立、  9耶穌謂眾曰、試問安息日行善行惡、救生殺生、孰宜、
駁之以異蹟
10遂環視之、謂其人曰、伸爾手、伸之、即愈、  11眾皆盛怒、共議何以處耶穌、○  12維時、耶穌出、入山以禱、終夜祈求上帝、
選立十二使徒
13平旦、召其徒、選十有二人、謂之使徒、  14有若西門、耶穌亦稱之曰彼得、及其弟安得烈、雅各、約翰、腓力、巴多羅買、  15馬太、多馬、亞勒腓之子雅各、加那尼人西門、  16雅各之子猶大、加畧人猶大、即賣師者、
耶穌為多人醫病逐鬼
17 耶穌偕之下山、立於平地、同其諸徒、及自猶太四方、耶路撒冷、並推羅   西頓之海濱而來之羣眾、即欲聽耶穌、且冀其醫疾者、  18為邪鬼所難者、亦得醫焉、  19眾皆欲捫耶穌、因有能由之出、而悉醫之、○
講論禍福勉善警惡
20 耶穌舉目視其徒曰、爾貧者福矣、以上帝國為爾有也、  21爾今飢者福矣、以爾將飽也、爾今哭者福矣、以爾將笑也、  22為人子而人惡爾、絕爾、詈爾、以爾名為惡而棄之、爾則福矣、  23當日宜欣喜踴躍、以爾在天之賞大也、蓋其祖行於先知亦如是、  24惟爾富者禍矣、以爾已得爾之慰也、  25爾今飽者禍矣、以爾將飢也、爾今笑者禍矣、以爾將哀而哭也、  26爾為眾所譽者禍矣、蓋其祖行於偽先知亦如是、○
宜推愛及敵
27我語爾聽之者曰、敵爾者愛之、憾爾者善視之、  28詛爾者祝之、虐遇爾者、為之祈禱、  29批爾此頰者、並轉彼頰以與之、奪爾外服者、內服亦勿禁之、  30求爾者與之、取爾物者毋復索之、  31爾欲人如何施諸己、亦如是施諸人、  32爾若愛乎愛爾者、何惠之有、蓋罪人亦愛乎愛己者、  33爾若善視乎善視爾者、何惠之有、蓋罪人亦如是行之、  34爾貸於人而望償、何惠之有、蓋罪人亦貸於罪人、欲其如數而償也、
宜厚待眾人
35惟爾當愛爾敵、而善待之、貸於人而不絕望、則爾賞大矣、且爾將為至上者之子、蓋彼施仁於辜恩及不善者矣、  36爾宜矜恤、如爾父之矜恤然、  37毋議人、則不見議、毋罪人、則不見罪、恕人則見恕、  38予則見予、且以巨量、按之、撼之、溢之、納爾懷中、蓋爾以何量而量、將以復量於爾、○
責人宜先責己
39又設喻語眾曰、瞽能導瞽乎、不胥陷於坎乎、  40徒不踰師、惟成全者將如師也、  41胡為視爾兄弟目中有草芥、而不覺己目中有梁木乎、  42不視己目中有梁木、何能語兄弟云、兄弟歟、容我去爾目中之草芥乎、偽善者乎、先去爾目中之梁木、方可瞭然、以去兄弟目中之草芥也、
觀果知樹
43未有善樹結惡果者、亦未有惡樹結善果者、  44蓋凡樹以其果而識之、荊棘中不摘無花果、蒺藜中不採葡萄也、  45善人由內蘊之善而發其善、惡人由內蘊之惡而發其惡、蓋充諸心者、即宣諸口也、○
聽道而行譬如建室於磐石
46爾胡為稱我主也、主也、而不行我所言乎、  47凡就我、聞我言而行之者、我示爾其人何似、  48似人建屋、掘而深之、置基磐上、洪水氾濫、河流衝屋、不能撼之、以其建之善也、
聽而不行譬如建室於沙土
49惟聞而不行者、似人建屋土上、而無基、河流衝之則傾、其屋之頹壞大矣、