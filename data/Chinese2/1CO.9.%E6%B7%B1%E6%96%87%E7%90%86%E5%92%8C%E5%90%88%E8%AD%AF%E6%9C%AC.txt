保羅證己為使徒
1我非自由乎、非使徒乎、非曾見我主耶穌乎、爾曹非我宗主之工乎、  2我於他人、雖非使徒、於爾曹則誠是、蓋爾在主中、即我為使徒之印證也、  3有詰我者、我以此白之、
述明自由之處
4我豈無權式飲式食乎、  5豈無權娶信女攜之同行、如他使徒、及主之兄弟、與磯法乎、  6抑我及巴拿巴、獨無權不操作乎、
言傳教者宜靠福音得食
7誰作軍士自備餉乎、誰樹葡萄園不食其果乎、誰牧畜不食其乳乎、  8我豈依人而言、律非亦如是言乎、  9蓋摩西律載云、踏穀之牛、勿籠其口、上帝意豈在牛乎、  10非概為我儕言之乎、固為我儕而書也、因耕者當以所望而耕、打穀者宜有共得之望、
言己未用此權
11我播爾以屬乎靈者、則穫爾屬乎身者、豈為過乎、  12他人且操此權、況我乎、然我不為也、寧凡事容忍、免阻基督福音、  13豈不知事聖事者食諸殿、侍祭壇者與於壇乎、  14主命宣福音者、以福音而生亦然、  15此權我皆未行之、今書此、非欲爾如是待我、蓋我寧死、不使我所詡者歸於虛也、  16夫我宣福音、無可自詡、不得已耳、若不宣之、則禍矣、  17若我有志為之、則有賞、即非我志、其任已託於我、
宣傳福音並不索費
18然則我之賞維何、即宣福音、使人不費而得之、免我盡用福音之權也、  19蓋我於眾雖為自由、而自役於眾、致獲人愈多、
言己為救何如人即似何如人
20於猶太人、我則如猶太人、以獲猶太人、於律下人、我雖非在律下、乃如律下人、以獲律下人、  21於律外人、我如律外人、以獲律外人、然我非在上帝律外、乃在基督律下也、  22於弱者則為弱者、以獲弱者、於眾則如眾、多方以救數人、  23我所為者、皆為福音而為、致我與人共與之、
宜盡力為徒如人賽跑
24豈不知馳逐於場者、其人雖眾、得賞者惟一、爾之馳逐、當如欲得賞者然、  25凡角勝者、諸事節制、彼第欲得將敝之冠、我乃欲得不敝之冠也、  26故我馳逐、非如無定、我搏鬥、非如擊空、  27乃攻克己身使之服從、恐我宣諸人而自見棄焉、