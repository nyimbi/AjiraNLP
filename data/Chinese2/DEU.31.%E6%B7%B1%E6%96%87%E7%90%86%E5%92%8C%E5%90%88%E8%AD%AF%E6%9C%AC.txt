摩西臨終之勸勉
1 摩西以斯言告以色列眾曰、  2我今百有二十歲矣、不復能出入於爾中、耶和華亦曾諭我曰、爾不得渡此約但、  3爾上帝耶和華為爾先導、殲斯族於爾前、使爾據有其地、約書亞必導爾濟河、如耶和華所言、  4耶和華翦滅亞摩利二王西宏與噩、及其國、亦必如是待斯族、  5耶和華既付之於爾、當如我所諭而待之、  6強乃志、壯乃心、勿畏葸、勿恐惶、爾上帝耶和華與爾偕往、不棄爾、不遺爾、  7摩西召約書亞、於以色列眾前諭之曰、強乃志、壯乃心、爾必與民偕往、入耶和華誓賜其祖之地、使得為業、  8耶和華為爾先導、與爾同在、不棄爾、不遺爾、勿畏懼、勿驚惶、○
授律書於祭司
9 摩西書此律、授舁耶和華約匱之利未人祭司、及以色列長老、  10諭之曰、每七載、豁免年、構廬節期、  11以色列眾咸至、覲爾上帝耶和華、於其所選之處、當誦此律、使眾聞之、  12集民男女幼穉、及旅於爾邑者、俾其聽之、學習寅畏爾上帝耶和華、遵守此律之言、  13子女尚無識者、亦使聽之、學習畢生寅畏爾上帝耶和華、於渡約但而得之地、○  14耶和華諭摩西曰、爾之死期伊邇、當召約書亞偕詣會幕、我將付託之、摩西與約書亞乃詣會幕、  15耶和華乘雲柱見於幕中、雲柱止於幕門、  16耶和華諭摩西曰、爾與列祖偕眠、斯民必於所至之地、狥欲從異族之神、離棄我、背我與立之約、  17是日我必怒而棄之、掩面不顧、使被吞噬、多遭災禍、時彼必曰、此災臨我、豈非以我上帝不在我中乎、  18因其轉從他神、行此惡事、我必掩面不顧之、  19故當作歌、教以色列人、使其口誦、以為之證、  20我所誓許其祖流乳與蜜之地、既導之入、彼得飽食、身體豐肥、斯時也、彼轉從他神、藐視乎我、背我之約、  21洎乎多遭災禍、斯歌在其後裔之口、尚未遺忘、必為其證、蓋我未導之入所誓賜之地、已知其所圖、  22當日摩西作歌、教以色列人、  23耶和華諭嫩之子約書亞曰、強乃志、壯乃心、爾將導以色列人入我所誓賜之地、我必偕爾、○
特勗約書亞
24 摩西以此律言、書之既畢、  25遂諭舁耶和華約匱之利未人曰、
命置律書於約匱側
26以此律書、置於爾上帝耶和華約匱之側、為證於爾、  27蓋我知爾悖逆強項、我今猶存、與爾同在、爾尚悖逆耶和華、況我歿後乎、  28當使爾支派之長老有司咸集、我將以此言告之、呼籲天地、於彼為證、  29我知我死之後、爾必自壞、離我所諭之道、至於末期、災禍必臨爾身、因爾行耶和華所視為惡者、爾之所為、激其震怒、  30摩西盡誦歌詞、使以色列會眾聽聞、