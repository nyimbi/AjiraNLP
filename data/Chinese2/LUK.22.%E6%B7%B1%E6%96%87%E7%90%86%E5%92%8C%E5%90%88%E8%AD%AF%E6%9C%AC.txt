猶太人謀害耶穌
1除酵節伊邇、亦名逾越節、  2祭司諸長與士子、謀何以殺耶穌、畏民故也、○
撒但誘惑猶大去賣耶穌
3 撒但入於猶大、稱以色加畧者、十二徒之一也、  4詣祭司諸長及殿司、相議如何以耶穌付之、  5眾喜、約予之金、  6猶大諾、乃尋機於眾不在時付之、○
門徒預備逾越節筵
7除酵日至、當宰逾越羔時也、  8耶穌遣彼得   約翰曰、爾往、備逾越節筵、我儕食焉、  9曰、欲我何處備之、  10曰、入邑將有挈水瓶者遇爾、可從之入室、  11告其家主曰、夫子問客舍安在、將偕門徒食逾越節筵、  12彼將以陳設之大樓示爾、在彼備之可也、  13門徒往、果如所言、遂備節筵、○
耶穌設立聖餐
14屆時、耶穌席坐、使徒偕之、  15耶穌曰、我切願於受害之先、偕爾食此節筵也、  16蓋我語汝、我不復食之、迨其事應於上帝國焉、  17遂接杯祝謝、曰、取此分於爾眾、  18我語汝、今而後、我不飲葡萄樹所產者、迨上帝國臨焉、  19又取餅祝謝、擘而予之、曰、斯乃我身、為爾捐者、爾其行此以憶我、  20餐後、取杯亦然、曰、此杯乃新約、以我血為爾流者也、
預言己將為一徒所賣
21顧賣我者、其手偕我在席也、  22人子固如所定者而逝、惟賣之者其人禍矣、  23眾互問誰將為此、○
勸門徒不可妄想為大
24門徒又互爭其中孰大、  25耶穌謂之曰、異邦之君主其治、秉權者稱為恩主、  26爾則不然、爾中為大者、當若少、為首者、當若役、  27孰為大、席坐者乎、役事者乎、非席坐者大乎、然我在爾中如役事者也、  28爾曹恆偕我於諸試中、  29我以國封爾、如我父封我然、  30俾爾在我國、飲食於我席、爾亦將居於位、鞫以色列十二支焉、
勉彼得勿失信心
31 西門、西門、撒但嘗索爾曹、欲簸爾若麥、  32然我為爾祈、使爾信無闕、迨爾反正後、堅爾兄弟也、  33曰、主、我已備偕爾入獄蹈死矣、
向彼得言爾將三次不認我
34曰彼得、我語汝、今日鷄尚未鳴、爾將三言不識我矣、○  35乃謂門徒曰、我遣爾時、毋囊、毋袋、毋履、爾有所缺乎、曰、無、  36曰今有囊者、取之、袋亦然、無刀者、售衣購刀、  37我語汝、經所記、人視之為罪犯中人、必應於我、蓋所關於我者、將終也、  38門徒曰、主、有二刀於此、曰、足矣、○
登山祈禱
39 耶穌出、依然往橄欖山、其徒從之、  40至其處、謂之曰、祈禱也、免入於試、  41遂離之、約投石之遠、屈膝祈禱、  42曰、父歟、若欲之、則以此杯去我、然非我旨、惟爾旨是成、  43有使者自天而見、壯之、  44耶穌傷痛、祈禱愈切、汗如滴血落地、  45禱畢、起就門徒、見其因憂而寐、  46謂之曰、何寢乎、起而禱、免入於試、○
猶大以親嘴為號賣耶穌
47言時、眾至、十二徒之一、猶大者、先眾而前、就耶穌、欲吻接之、  48耶穌語之曰、猶大、爾以接吻賣人子乎、
耶穌醫馬勒古之耳
49左右見事將及、則曰、主、我儕以刀擊之可乎、  50中一人擊大祭司之僕、削其右耳、  51耶穌曰、既至此、姑容之、遂捫其耳而醫之、  52乃謂來攻之祭司諸長、殿司、長老、曰、爾來以刃與梃、若捕盜乎、  53我日偕爾在殿、爾未舉手攻我、但今乃爾曹之時、幽暗之權矣、○
耶穌被解至大祭司所
54眾執耶穌、曳至大祭司宅、彼得遙從之、
彼得三言不認識耶穌
55眾於院中、燃火同坐、彼得亦坐其間、  56有婢見彼得向火而坐、注視之、曰、此人亦偕之、  57彼得不承、曰、女乎、我不識之、  58有頃、又一人見之、曰、爾亦其黨、彼得曰、人乎、非也、  59逾半時、復一人力言曰、此人實偕之、蓋加利利人也、  60彼得曰、人乎、我不識爾云何也、言時、鷄即鳴、  61主回顧彼得、彼得憶主之言曰、鷄鳴之先、爾將三言不識我、  62遂出而痛哭、○
耶穌受人戲侮
63執耶穌者、戲而扑之、  64掩其目、問曰、試言擊爾者誰耶、  65又以多端謗讟之、
耶穌自認為上帝子
66及旦、民之長老、祭司諸長、士子、咸集、曳耶穌至公會、  67曰、爾若基督、其告我、曰、我若告爾、爾必不信、  68詰爾、爾亦不應、  69今而後、人子將坐於大權上帝之右矣、  70僉曰、然則爾為上帝子乎、曰、爾言是也、  71眾曰、尚須何證、我儕由其口親聞之矣、