四王與五王戰
1維時、示拿王暗拉非、以拉撒王亞畧、以攔王基大老瑪、戈印王提達、  2與所多瑪王比拉、蛾摩拉王比沙、押瑪王示納、洗扁王善以別、及比拉即瑣珥王戰、  3五王咸會於西訂谷、即今之鹽海、  4此五王事基大老瑪、歷十有二年、至十三年而叛、  5十四年、基大老瑪與同盟諸王來、擊利乏音族於亞特律加甯、蘇西族於哈麥、以米族於沙微基列亭、  6又擊何利族於西珥山、至鄰於曠野之伊勒巴蘭、  7四王歸至安密巴、即加低斯、擊亞瑪力之全境、及居哈洗遜他瑪之亞摩利族、  8所多瑪王、蛾摩拉王、押瑪王、洗扁王、比拉即瑣珥王、皆出、陳於西訂谷、  9以敵以攔王基大老瑪、戈印王提達、示拿王暗拉非、以拉撒王亞畧、四王與五王戰、  10西訂谷多石漆坑、所多瑪王與蛾摩拉王奔而陷其中、餘遁於山、  11四王奪所多瑪   蛾摩拉之輜重糧食而去、
亞伯蘭救援羅得
12 亞伯蘭姪羅得居所多瑪、人與物皆被虜、○  13有逃遁者、以告希伯來人亞伯蘭、時、亞伯蘭居近亞摩利人幔利之橡、幔利乃以實各   亞乃之兄弟、此三人曾與亞伯蘭結盟、  14亞伯蘭聞姪被虜、遂率習練之丁壯、素育於家者、三百一十八人、追敵至但、  15乘夜分隊進攻、追至大馬色北之何把、  16奪回所虜之物、暨姪羅得、與其所有、爰及人民婦女、○  17亞伯蘭既戮基大老瑪與同盟諸王而歸、所多瑪王出、至沙微谷、即今之王谷以迎之、
麥基洗德祝嘏亞伯蘭
18 撒冷王麥基洗德、為至高上帝之祭司、攜餅與酒而出、  19祝之曰、願天地之主宰、至高之上帝、錫嘏於亞伯蘭、  20至高上帝、以敵付於爾手、宜頌美焉、亞伯蘭以其所獲者、什一奉之、  21所多瑪王謂亞伯蘭曰、以人歸我、物任爾取、  22亞伯蘭曰、我已舉手、指至高之上帝、天地之主宰耶和華而誓、  23凡屬爾者、一絲縷、一履帶、吾弗取焉、免爾云、我使亞伯蘭致富、  24惟少者所食、暨同行之亞乃、以實各、幔利、所應得者、可任其取之、