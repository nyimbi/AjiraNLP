哈巴谷俟主啟示
1我必立於守望之所、佇於戍樓、觀其何以語我、我之質訴、何以應答、  2耶和華謂我曰、書此啟示、昭著於版、俾人趨而能讀、  3蓋此啟示、有定期焉、其終極必速至、決不虛誑、雖則遲延、爾其待之、因其必臨、不濡滯也、
迦勒底人受罰因其驕狂縱欲
4其人心驕、中懷不正、惟義者以信得生、  5彼嗜酒行詐、驕傲而不安居、擴張其欲、恍若陰府、如死亡之無饜、集萬邦、會萬民、使為己有、  6斯眾豈不以譬詞諷之、以隱語嘲之曰、禍哉其人、聚斂非己之財、擔負典質之重、伊於胡底、  7剝削爾者、豈不勃興乎、窘迫爾者、豈不亟起乎、爾必為其所虜之物、  8因爾刦掠多邦、流人之血、行強暴於其地其邑、及凡居於其中者、諸國之遺民、亦必刦掠爾、○
因貪財不義
9獲不義之財、以富其家、營巢於高處、以避凶暴之手、其人禍哉、  10爾之所謀、翦滅多民、貽羞爾家、自取罪戾、  11壁中之石將呼、木中之梁將應、○
因肆行殘刻
12以血建邑、以惡築城、其人禍哉、  13諸民勞力乃為火、列邦辛苦歸於虛、此非由於萬軍之耶和華乎、  14蓋知耶和華榮耀之知識、將徧滿大地、若水之瀰漫於海焉、○
因沈湎於酒
15和毒以飲鄰里、使之沈醉、欲觀其裸、其人禍哉、  16爾充於辱、非充於榮、亦當飲之、彰爾不潔、耶和華右手之杯、將傳及爾、污辱加於爾榮、  17爾行強暴於利巴嫩、加殘害於羣獸、使之驚怖、且流人血、行強暴於其地其邑、及凡居於其中者、必反乎爾、○
因製像崇邪
18工師雕像、於製造者何益之有、鑄偶乃偽師、製造者恃此喑啞之像、何益之有、  19謂木曰寤、謂啞石曰起、其人禍哉、此物豈能垂訓乎、彼飾以金銀、而中無生氣、  20惟耶和華在其聖殿、全地當靜默於其前、