教門徒祈禱
1 耶穌在一處祈禱、既畢、有一徒曰、主教我儕祈禱、如約翰之教其徒然、  2耶穌曰、爾曹祈禱、宜云、父歟、願爾名聖、爾國臨格、  3所需之糧、日日賜我、  4免我諸罪、蓋人負我、我亦免之、勿導入試、○
祈禱宜有恆心
5又曰、爾中孰有友、夜半就之曰、友乎、以三餅借我、  6蓋我友自途中來、無以供之、  7彼自內應之曰、毋擾我、門已閉、兒曹與我在牀、不能起以予爾、  8我語汝、縱不以友故起而予之、然因其迫切、必起予之、應其所需、  9我又語汝、求則予爾、尋則遇之、叩門則為爾啟、
求則得之
10蓋凡求者得也、尋者遇也、叩者啟也、  11爾中為父者、孰有子求餅而予之石乎、求魚而予之蛇以代魚乎、  12抑求卵而予之蠍乎、  13爾曹雖不善、尚知以嘉貺予爾子、況天父不更以聖神予求之者乎、○
逐鬼使瘖啞能言
14 耶穌逐一瘖鬼、鬼既出、而瘖者言、眾奇之、
法利賽人毀謗耶穌耶穌駁之
15中有數人曰、彼藉鬼王別西卜逐鬼耳、  16又有試之者、求自天之兆、  17耶穌知其意、語之曰、凡國自相分爭必墟、家自相分爭必傾、  18若撒但自相分爭、其國何以立哉、因爾云我藉別西卜逐鬼、  19使我藉別西卜逐鬼、則爾子弟逐鬼孰藉乎、彼將議爾矣、  20若我藉上帝之能逐鬼、則上帝國臨爾矣、  21夫勇士具武備而守其家、則所有者安矣、  22惟更勇者至、而勝之、則盡奪其所恃之武具、而分其贓、  23夫不與我偕者、即敵我、不與我斂者、即散也、  24邪鬼既出其人、遊行旱地、求安不得、曰、我將返我所出之室、  25至、則見其掃除修飾矣、  26遂往、又攜七鬼更惡於己者、入而居之、其人之後況、較前尤劇矣、○
遵守上帝道者乃為有福
27言時、眾中一婦、揚聲謂之曰、胎妊爾、乳哺爾者、福矣、  28耶穌曰、未若聽上帝道而守之者福也、○
耶穌責當世之人奸惡
29眾集就之、耶穌曰、此世乃惡世也、而求異兆、約拿之兆外、無以示之、  30蓋約拿為兆於尼尼微人、人子亦將為兆於斯世、  31當鞫日、南方女王將與斯世之人同起而罪之、以其來自地極、聽所羅門之哲言、況有大於所羅門者在此乎、  32當鞫日、尼尼微人將與斯世並立而罪之、以其因約拿所宣而改悔、況有大於約拿者在此乎、○
心為一身之目宜明不宜暗
33人燃燈、未有置於窖中、或斗下者、乃置檠上、俾入者見其光也、  34夫身之燈、目也、爾目瞭、則全體光、目眊、則全體暗、  35故宜省之、恐爾衷之光暗也、  36儻爾全體皆光、而無一毫之暗、則其光充滿、似燈之光燦照爾矣、○
耶穌責法利賽人之偽善
37言時、有法利賽人邀之共食、耶穌入而坐、  38法利賽人見其不先濯而食、異之、  39主謂之曰、今爾法利賽人、惟杯盤之外是潔、然爾內則充以刧奪、惡慝、  40無知者乎、造其外者、不亦造其內耶、  41惟以在內者施濟、則於爾無不潔矣、○  42禍哉、爾法利賽人乎、以爾於薄荷、芸香、及諸蔬、十輸其一、而於義、及向上帝之愛、則忽之、此乃爾所當行、而彼亦不可遺也、  43禍哉、爾法利賽人乎、以爾好會堂高坐、受祝於市、  44禍哉爾乎、以爾似隱沒之墓、履其上者不知也、○
又責法利賽人與教法師
45有律師應之曰、夫子、斯言亦辱我儕矣、曰、  46禍哉爾律師乎、以爾任難負之任於人、而己則不著一指、  47禍哉爾乎、以爾建先知之墓、乃爾祖所殺者也、  48如是、則爾祖所為、爾證之、且與之、蓋彼殺先知、而爾建其墓也、  49是故上帝之哲言有云、我將遣先知使徒就彼、其中有見殺者、有見迫者、  50致創世以來所流先知之血、皆於此代而討焉、  51即自亞伯之血、至亡於殿壇間撒迦利亞之血也、我語汝、必於此代而討焉、  52禍哉爾律師乎、以爾嘗奪知識之鑰、己則不進、而阻進之者、○  53出時、士子與法利賽人嚴迫之、激使多言、  54設伏伺之、欲執其自口而出者、