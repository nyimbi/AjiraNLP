耶穌為門徒濯足
1逾越節前、耶穌知離世歸父時至、既愛在世之屬己者、終亦愛之、  2席間、魔既以賣耶穌之意、置於西門子加畧人猶大之心、  3耶穌知父已畀萬物於其手、且知其出於上帝、歸於上帝、  4遂離席解衣、取巾自束、  5注水於盤、濯門徒足、以所束之巾拭之、  6比及西門彼得、彼得曰、主、濯我足乎、  7耶穌曰、我所為者、爾今不識、後則知之、  8彼得曰、爾終毋濯我足、曰、我不爾濯、爾則與我無與、  9西門彼得曰、主、不止我足、即我手與首、亦然、  10耶穌曰、既浴者、祇須濯足、則全潔矣、爾曹乃潔、但不盡然耳、  11蓋耶穌知將賣己者為誰、故曰、不盡潔也、○
勸門徒謙卑親愛
12濯畢、衣而復坐、曰、我所行者、爾知之乎、  13爾稱我為師、為主、爾之言然、蓋我是也、  14我為主、為師、猶濯爾足、則爾曹亦宜相濯足也、  15蓋我以模楷示爾、使爾如我所行而行焉、  16我誠語汝、僕不大於主、使者不大於使之者、  17爾若知此而行之、則福矣、  18我言非概指爾眾、我所選者我知之、但俾經得驗、食我餅者、舉踵敵我也、  19今事未成、我先告爾、使事既成、可信我為基督、  20我誠語汝、接我所遣者、即接我、接我者、即接遣我者也、○
預言己將為一徒所賣
21 耶穌言此、心則憂忡、證曰、我誠語汝、爾中一人將賣我矣、  22門徒相視、不知所言者誰、
示意約翰賣己者乃猶大
23有一為耶穌所愛者、適倚其懷、  24西門彼得頷示之、蓋謂告我儕所言者誰也、  25乃依耶穌胸問曰、主、誰歟、  26耶穌曰、我濡片食而予之者是也、遂濡片食予西門子加畧人猶大、  27猶大受片食後、撒但入之、耶穌語之曰、爾所為者、速為之、  28同席者、無人知其何以言此、  29或意因猶大職橐、使市席筵所需、抑使濟貧也、  30猶大受片食亟出、時已夜矣、○  31既出、耶穌曰、今也人子榮、上帝亦因之而榮、  32上帝將於己榮之、且速榮之、  33小子乎、我尚暫偕爾、爾將尋我、昔我語猶太人、我所往爾不能至、今亦如是語爾也、
命門徒彼此相愛
34我以新誡予爾、令爾相愛、如我愛爾、爾亦相愛也、  35爾若相愛、則人皆識爾為我徒也、○
向彼得言爾將三次不認我
36 西門   彼得曰、主、何往、耶穌曰、我所往、爾今不能從、後將從之、  37彼得曰、主、今何不能從爾乎、我欲為爾捐生、  38耶穌曰、爾為我捐生乎、我誠語汝、鷄尚未鳴、爾將三言不識我矣、