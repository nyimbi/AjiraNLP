Ineza n'ububasha by'Imana
1Haleluya!
Ni byiza kuririmba Imana yacu,
koko kuyisingiza birashimishije kandi birakwiye!
2Uhoraho arubaka Yeruzalemu bundi bushya,
atarurukanya Abisiraheli bajyanywe ho iminyago.
3Abashenguka umutima arabahumuriza,
inguma zabo arazomora.
4Abarura inyenyeri akamenya umubare wazo,
buri nyenyeri ayita izina.
5Nyagasani arakomeye afite imbaraga nyinshi,
ubwenge bwe ntibugira iherezo.
6Uhoraho ashyigikira aboroheje,
naho abagome abacisha bugufi akabashyira hasi.
7Nimuririmbire Uhoraho mumushimire,
nimuririmbire Imana yacu mucuranga inanga.
8Ni we ukoranyiriza ibicu ku ijuru,
agusha imvura ku butaka,
ameza n'ibyatsi ku misozi.
9Aha amatungo ibyo kuyatunga,
agaburira n'ibyana by'ibyiyoni bishonje.
10Imbaraga z'abarwanira ku mafarasi nta cyo zimubwiye,
iz'abarwana bagenza amaguru na zo ni uko.
11Ahubwo Uhoraho yishimira abamwubaha,
abamwiringira kubera imbabazi abagirira arabishimira.
12Mwa batuye Yeruzalemu mwe, nimuheshe Uhoraho ikuzo,
mwa batuye Siyoni mwe, nimusingize Imana yanyu.
13Koko ni we wishingira umutekano wanyu,
mwebwe abatuye Yeruzalemu abaha umugisha.
14Ni we ubaha amahoro ku mipaka yanyu,
abaha n'ingano nziza zitubutse.
15Ni we wohereza amabwiriza ku isi,
icyo avuze gihita gikorwa.
16Agusha amasimbi yererana nk'inyange,
ikime cy'ubunyinya agikwiza hasi nk'ivu.
17Agusha urubura rw'amahindu,
ntawahangana n'ubunyinya bwarwo.
18Avuga rimwe gusa ibyo byose bigashonga,
yakohereza umuyaga bigatemba amazi.
19Abakomoka kuri Yakobo yabagejejeho amagambo ye,
Abisiraheli abagezaho amateka n'ibyemezo yafashe.
20Nta bundi bwoko yigeze agirira atyo,
nta bundi bwoko yamenyesheje ibyemezo yafashe.
Haleluya!