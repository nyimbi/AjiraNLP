1Erega guhangana na cyo ni ukwibeshya,
kukireba byonyine byatuma umuntu yitura hasi!
2Ni nde wahangara kugishōtōra?
Ese ni nde watinyuka kundwanya?
3Nta wagize icyo ampa ngo mbone kumwitura,
ikiri munsi y'ijuru cyose ni icyanjye.
4Sinabura kuvuga uko ingingo z'icyo gikōko ziteye,
sinabura gutāka imbaraga zacyo n'ubuhangange bwacyo.
5Ni nde wabasha kukivanaho uruhu?
Ni nde wahangara gupfumura uruhu rwacyo rukomeye?
6Ni nde watinyuka kwasamura urwasaya rwacyo?
Imikaka yacyo iteye ubwoba.
7Cyikingiye isharankima ku mugongo zimeze nk'ingabo,
zirasobekeranye kandi zirarumanye,
8buri sharankima isobekeranye n'indi,
zisobekeranye ku buryo n'umuyaga utabona aho umenera.
9Buri sharankima yomekeranye n'indi,
zirafatanye ku buryo nta cyazitandukanya.
10Iyo cyitsamuye umuriro uraka,
amaso yacyo atukura nk'umuseke ukebye.
11Mu rwasaya rwacyo hasohokamo ibirimi by'umuriro,
hasohokamo ibishashi.
12Mu mazuru yacyo hapfupfunukamo umwuka,
hapfupfunukamo umwuka umeze nk'uw'inkono ibira.
13Umwuka wacyo watsa amakara,
koko ibirimi by'umuriro bisohoka mu kanwa kacyo.
14Imbaraga zacyo ziganditse mu gikanu cyacyo,
uhuye na cyo wese agira ubwoba.
15Imihore yacyo irasobekeranye,
iromekeranye ku buryo itanyeganyega.
16Umutima wacyo ukomeye nk'ibuye,
ndetse ukomeye nk'urusyo.
17Iyo icyo gikōko kibadutse,
ibinyabubasha birakangarana,
bishya ubwoba bigatatana.
18Kugitera inkota nta cyo byagitwara,
kugitera icumu cyangwa igihosho cyangwa imyambi, nta cyo bikibwiye.
19Kuri cyo icumu ni nk'icyatsi,
intwaro icuzwe mu muringa kuri cyo n'igiti kiboze.
20Imyambi ntigitsimbura,
kugitera amabuye ni nko kugitera icyatsi.
21Kugikubita ubuhiri ni nko kugikubita icyatsi,
umuvumero w'icumu uragisetsa.
22Ku nda yacyo hari isharankima zityaye,
aho kinyuze hose kihasiga inkōra.
23Iyo cyiroshye mu nyanja amazi aribirindura,
inyanja izana urufuro nk'inkono ibira.
24Aho kinyuze hasigara inkōra y'urwererane,
bityo amazi y'inyanja agahinduka urufuro.
25Nta yindi nyamaswa ihwanye na cyo ku isi,
ni ikiremwa kitagira ubwoba.
26Inyamaswa z'inyamaboko zose ziragitinya,
ni cyo mwami wazo zose.”