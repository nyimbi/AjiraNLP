Intambara hagati ya Yefute n'Abefurayimu
1Abefurayimu bakoranira hamwe bambuka Yorodani, basanga Yefute i Safoni baramubaza bati: “Kuki wagiye kurwanya Abamoni utadutabaje? Tuzagutwikira mu nzu yawe ukongokeremo!”
2Yefute arabasubiza ati: “Jyewe n'abo twari kumwe twari dushyamiranye n'Abamoni, mbatabaje ntimwantabara. 3Mbibonye ntyo mperako mpara amagara yanjye njya gutera Abamoni, maze Uhoraho ampa kubatsinda. None se murampora iki?”
4Nuko Yefute akoranyiriza hamwe Abagileyadi barwanya Abefurayimu, kuko Abefurayimu babacyuriraga bati: “Muhora muduhunga! Ntimuri Abefurayimu, ntimuri n'Abamanase!” Abagileyadi barabatsinda, 5bigarurira ibyambu bya Yorodani bigana mu ntara y'Abefurayimu. Nuko hagira umuntu ushaka kwambuka kugira ngo ahunge, bakamubaza bati: “Uri Umwefurayimu?”
Yabahakanira, 6bakamubwira bati: “Ngaho vuga uti: ‘Shiboleti’ ”, undi akavuga ati: “Siboleti”, kubera ko atashoboraga kurivuga neza. Ubwo bagahita bamusingira bakamwicira kuri ibyo byambu. Icyo gihe hagwa Abefurayimu ibihumbi mirongo ine na bibiri.
7Yefute w'Umugileyadi yamaze imyaka itandatu ategeka Abisiraheli, maze arapfa bamuhamba muri umwe mu mijyi y'i Gileyadi.
Ibusani
8Nyuma ya Yefute, Ibusani w'i Betelehemu ni we wabaye umucamanza w'Abisiraheli. 9Yari afite abahungu mirongo itatu n'abakobwa mirongo itatu. Abo bakobwa be bose yabashyingiye mu yindi miryango itari uwo akomokamo, n'abahungu be bose aba ari ho abashakira abageni. Ibusani yamaze imyaka irindwi ategeka Abisiraheli, 10nuko arapfa bamuhamba i Betelehemu.
Eloni
11Nyuma ya Ibusani, Eloni w'Umuzabuloni ni we wabaye umucamanza w'Abisiraheli. Hashize imyaka icumi 12arapfa, bamuhamba Ayaloni mu ntara y'Abazabuloni.
Abudoni
13Nyuma ya Eloni, Abudoni mwene Hileli w'i Piratoni ni we wabaye umucamanza w'Abisiraheli. 14Yari afite abahungu mirongo ine, n'abuzukuru b'abahungu mirongo itatu, bagendaga ku ndogobe mirongo irindwi. Hashize imyaka umunani 15arapfa bamuhamba i Piratoni mu ntara y'Abefurayimu, mu misozi ituwe n'Abamaleki.