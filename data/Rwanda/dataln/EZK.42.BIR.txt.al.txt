1  Nuko wa muntu anjyana mu rugo rw'inyuma rw'Ingoro, anjyana no mu byumba byo mu majyaruguru biteganye n'umwanya utubatswemo, byari biteganye kandi n'inzu yari inyuma y'Ingoro. 

2  Iyo nzu yari yerekeye mu majyaruguru, ifite uburebure bwa metero mirongo itanu, na metero makumyabiri n'eshanu z'ubugari. 

3  Ku ruhande rumwe iyo nzu yari iteganye n'umwanya ukikije Ingoro, wari ufite ubugari bwa metero icumi. Ku rundi ruhande yari iteganye n'imbuga y'urugo rw'inyuma, ari ho hari inzu y'amagorofa atatu. 

4  Imbere y'iyo nzu hari inzira ya metero mirongo itanu z'uburebure na metero eshanu z'ubugari. Iyo nzu yari yerekeye mu majyaruguru. 

5  Amagorofa yo hejuru yagendaga aba mato ku yo hasi. 

6  Ibyumba by'ayo magorofa ntibyari bifite inkingi nk'iz'andi mazu yari mu rugo. Ibyo byatumye ibyumba byo mu igorofa yo hejuru biba bito ku byo hagati n'ibyo hasi. 

7  Ahagana mu rugo rw'inyuma, urukuta rubangikanye n'ibyo byumba rwari rufite uburebure bwa metero makumyabiri n'eshanu, 

8  kuko uburebure bw'ibyumba ubwabyo bwari metero makumyabiri n'eshanu. Naho ibyumba bigana ku Ngoro byari bifite metero mirongo itanu. 

9  Mu byumba byo hasi hari umuryango werekeye iburasirazuba, wanyurwagamo n'abaturutse mu rugo rw'inyuma. 

10  Ku rukuta rw'urugo rw'inyuma aherekera mu majyepfo, hari ibyumba biteganye n'umwanya utubatsemo, byari biteganye kandi n'amazu yari mu majyaruguru y'Ingoro. 

11  Imbere y'ibyo byumba hari inzira. Ibyo byumba byasaga n'ibyo mu majyaruguru. Byari bifite ingero zimwe, byubatse kimwe kandi bifite imiryango iteye kimwe. 

12  Imiryango y'ibyumba byerekeye mu majyepfo yari iteye kimwe n'iyo mu majyaruguru. Aho inzira itangirira hari umuryango uteganye n'urukuta rukikije Ingoro. Uwo muryango wanyurwagamo n'abaturutse iburasirazuba. 

13  Nuko wa muntu arambwira ati: “Ibyo byumba byo mu majyaruguru n'ibyo mu majyepfo byerekeye mu rugo rw'Ingoro, ni ibyumba byeguriwe Uhoraho. Aho ni ho abatambyi begera Uhoraho bazajya barira ibitambo byeguriwe Uhoraho. Ni ho bazajya babika ibintu byeguriwe Uhoraho ari byo amaturo y'ibinyampeke n'ibitambo byo guhongerera ibyaha, n'ibyo kwiyunga n'Uhoraho. 

14  Byongeye kandi abatambyi binjiye mu Ngoro ntibashobora kujya mu rugo rwo hanze, batabanje kwiyambura imyambaro y'ubutambyi kuko yeguriwe Uhoraho. Bagomba kwambara indi myambaro mbere y'uko basanga ikoraniro.” Ingero z'urukuta rw'inyuma 

15  Nuko wa muntu arangije gupima imbere mu Ngoro, anjyana hanze anyujije mu irembo ryerekeye iburasirazuba, maze apima ahayikikije hose. 

16  Apima uruhande rw'iburasirazuba akoresheje rwa rubingo, asanga urwo ruhande rufite uburebure bwa metero magana abiri na mirongo itanu. 

17  -

19  Apima kandi uruhande rw'amajyaruguru, n'urw'amajyepfo n'urw'iburengerazuba, asanga buri ruhande rufite uburebure bwa metero magana abiri na mirongo itanu. 

20  Uko ni ko yapimye impande enye z'urukuta ruzengurutse Ingoro y'Imana. Urwo rukuta rwari impande enye zingana, ari metero magana abiri na mirongo itanu z'uburebure kuri buri ruhande. Ni rwo rwatandukanyaga aheguriwe Imana n'ahasanzwe.

