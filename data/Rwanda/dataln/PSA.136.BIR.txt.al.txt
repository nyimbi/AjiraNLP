1  Nimushimire Uhoraho kuko agira neza, koko imbabazi ze zihoraho iteka ryose. 

2  Nimushimire Imana ikomeye kuruta imana zose, koko imbabazi zayo zihoraho iteka ryose. 

3  Nimushimire Umutegetsi ukomeye kuruta abategetsi bose, koko imbabazi ze zihoraho iteka ryose. 

4  Uhoraho ni we wenyine ukora ibitangaza bikomeye, koko imbabazi ze zihoraho iteka ryose. 

5  Ni we waremesheje ijuru ubuhanga bwe, koko imbabazi ze zihoraho iteka ryose. 

6  Ni we wasanzuye isi hejuru y'amazi, koko imbabazi ze zihoraho iteka ryose. 

7  Ni we waremye izuba n'ukwezi, koko imbabazi ze zihoraho iteka ryose. 

8  Yaremye izuba ngo rigenge amanywa, koko imbabazi ze zihoraho iteka ryose. 

9  Arema ukwezi n'inyenyeri ngo bigenge ijoro, koko imbabazi ze zihoraho iteka ryose. 

10  Ni we wishe abana b'impfura bo mu Misiri, koko imbabazi ze zihoraho iteka ryose. 

11  Ni na we wakuyeyo Abisiraheli, koko imbabazi ze zihoraho iteka ryose. 

12  Yabakujeyo ububasha n'imbaraga bye bikomeye, koko imbabazi ze zihoraho iteka ryose. 

13  Inyanja y'Uruseke yayigabanyijemo kabiri, koko imbabazi ze zihoraho iteka ryose. 

14  Abisiraheli abanyuza muri yo rwagati, koko imbabazi ze zihoraho iteka ryose. 

15  Yaroshye umwami wa Misiri n'ingabo ze mu Nyanja y'Uruseke, koko imbabazi ze zihoraho iteka ryose. 

16  Ni we wayoboye ubwoko bwe abunyuza mu butayu, koko imbabazi ze zihoraho iteka ryose. 

17  Ni we watsembye abami bakomeye, koko imbabazi ze zihoraho iteka ryose. 

18  Yica abami b'ibihangange, koko imbabazi ze zihoraho iteka ryose. 

19  Yishe Sihoni umwami w'Abamori, koko imbabazi ze zihoraho iteka ryose. 

20  Yica na Ogi umwami wa Bashani, koko imbabazi ze zihoraho iteka ryose. 

21  Ibihugu byabo yabitanze ho umunani, koko imbabazi ze zihoraho iteka ryose. 

22  Uwo munani yawuhaye Abisiraheli ari bo bagaragu be, koko imbabazi ze zihoraho iteka ryose. 

23  Ni we watuzirikanye ubwo twari twarateshejwe agaciro, koko imbabazi ze zihoraho iteka ryose. 

24  Ni na we wadukijije abanzi bacu, koko imbabazi ze zihoraho iteka ryose. 

25  Ni we ugaburira ibiremwa byose, koko imbabazi ze zihoraho iteka ryose. 

26  Nimushimire Imana nyir'ijuru, koko imbabazi zayo zihoraho iteka ryose.

