Wend ywak miywagogo Turo
1Ruoth Nyasaye nowachona niya, 2“Wuod dhano, ywag Turo gi wend ywak. 3En dala manie dhonam, kendo oloko ohala gi ji modak kamoro amora e dhonam. Nyise ni an Ruoth Nyasaye awacho kama:
In Turo, ne isungori
kiparo ni iber gilala.
4Tong’ ni ochueyo nyaka ei nam.
Joma ne ogeri ne olosi ka yie ma jaber.
5Ne giloso bepeni gi yien mabeyo moa got Senir,
bende ne gikawo yadh sida moa Lebanon,
ema gilosonigo murungot.
6Ngeyni magi to ne giloso gi yiend ober moa Bashan,
kendo tati ne giloso gi yiend saipras,
mogol e chulni mag Kitim.
Eka ne gibawi gi lak liech.
7Tangani ne olos gi law maber mar Misri,
mogorie kido mabeyo,
kendo ne ginenore kata mana gi kuma bor.
Tandarua miumigo nolos gi nanga maralik maber,
mogol e chula mar Saipras.
8Jo-Sodom gi jo-Arvad ne odoko jogi makiewo ngayi.
Ne in gi jotich molony ma kwang’i, yaye Turo!
9Jopecho maloso kuonde mokethore e yie,
ne jo-Biblos motiegore maber e tijgi.
Bende jokwang’ mag yiedhi duto manie nam,
ne ging’iewo gik moko mana e dukeni.
10“Jo-Persia gi jo-Lidia gi jo-Libya ne odoko jolweny magi. Ne ging’awo kuodigi kod ogutegi mag lweny kuomi. Gin ema ne gimiyo nyingi obedo gi huma. 11Jolweny ma jo-Arvad norito ohingani, kendo joma ne oa Gamad norito kuondeni mochiel motegno mag siro lweny. Ne ging’awo kuodigi e ohingani. Gin e joma ne olosi, mi ibedo jaber.
12“Ne iloko ohala e piny Tarshish, kikawo fedha gi kit nyinyo moko mopogore opogore kaka chudo kuom gik mogundho mane itimogo ohala. 13Bende ne iloko ohala e piny Yunani gi Tubal kod Meshek, kendo ne ikawo wasumbini kod gik molos gi mula kuom gik ohala mane in go. 14Jo-Beth-togarma ne miyi farese matiyo, gi mago miidho, kod kenje kar gigi. 15Jo-Rodo noloko kod ohala, kendo ji moa e pinje mang’eny manie dhonam nomiyi lak liech kod bepe mabeyo maratenge kaka chudo kuom gigi. 16Jo-Aram bende ne ng’iewo gigi mag ohala kaachiel gi gik mamoko mang’eny mane iloso. Ne gimiyi kite ma nengogi tek miluongo ni emerald gi koral kod rubi, gi law maralik gi nanga mayom mogorie kido mabeyo, kuom gigi. 17Jo-Juda gi jo-Israel to ne ng’iewo gik mane in go, ka chuli ngano gi mor kich gi mor zeituni kod gik mamilimili. 18Jo-Damaski bende ne ng’iewo gigi mag ohala kaachiel gi gik mang’eny mane iloso, ka gichuli divai mogol Helbon kod yie rombe mogol Sahar. 19Ne giwilo gigi gi nyinyo mothedhi kod gik mamilimili. 20Jo-Dedan ne miyi barangede mibolo kiidho farese kuom gigi. 21Jo-Arabu kod ruodhi mag Kedar bende ne ng’iewo gigi mag ohala ka gichuli nyirombe gi rombe kod diek. 22Jolok ohala mag Sheba kod Rama to ne jong’iewo gik mane in go, ka gimiyi gik mamilimili mabeyoe moloyo, kod kite mopogore opogore ma nengogi tek kod dhahabu. 23Joma ne odak e mier ma Haran gi Keneh gi Eden gi Ashur kod Kilmad, kaachiel gi joohala mag Sheba, duto ne joloko ohala kodi. 24Ne gikeloni lewni ma nengogi tek kod mago maralik mogorie kido mabeyo, kaachiel gi mikeka mag dier ot, mokiew gi range malombo wang’, kod tonde mokadi motegno. 25
Mwanduni duto ne iting’o e yiedhi madongodongoe moloyo.
Ne ichalo gi yie manie nam,
moting’ore mapek.
26Kane jokwang’ magi oteri e chuny nam,
yamb yo wuok chieng’ nogoyi,
moketi kuma bor gi dhowath.
27Mwanduni duto mag ohala gi jokwang’ magi,
gi jopecho gi joohala magi,
kod jolweny duto mane in go nolal pep e nam,
kane yie obarore.
28Uwi mane jokwang’ matho goyo
nowinjore gie dhonam.
29Yiedhi mamoko koro odong’ nono,
nikech jokwang’ duto osewuok,
mochung’ e dhowath.
30Giduto giywagi malit,
ka gibuko wigi buru,
kendo ging’ielore e lowo.
31Giselielo wigi ka giywagi,
kendo girwako piende gugru.
Giywak matek,
ka chunygi lit ahinya.
32Gisechuogoni wend ywak kama:
Ere dala moro machielo,
machalo gi Turo,
ma koro oling’ thi e dier nam?
33Kane ioro gigi mag ohala loka nam,
to ne ikonyo ogendini duto.
Ruodhi ne odoko momew
mana gi gigi mogundho.
34To koro, ibarori e nam,
mi isiko e nam matut.
Mwanduni kod joma ne tiyoni,
duto oselal nono e nam kaachiel kodi.”
35Ng’ato ka ng’ato modak e dhonam, kihondko goyo kuom gima osetimoreni. Kata mana ruodhi maggi bende obwok, mi renb ringregi oo. 36Ilal! Adier, iselal chuth, kendo joohala mae piny duto kihondko goyo, ka giparo ni gin bende masira makamano biro makogi.