Debora gi Barak joloyo Sisera
1Bang’ tho Ehud, timbe jo-Israel nochako obedo maricho e nyim Ruoth Nyasaye, 2omiyo nochiwogi e lwet Jabin ruodh jo-Kanaan ma nodak Hazor. Jaduong’ jolweny Jabin ne nyinge Sisera. Nodak Harosheth-hahagoim, 3kendo ne en gi geche lweny mag nyinyo mia ochiko. Nothago jo-Israel malit kuom higni piero ariyo. Omiyo jo-Israel noywak ni Ruoth Nyasaye mondo okonygi.
4E ndalogo Debora janabi madhako ma chi Lapidoth ne jang’ad bura e Israel. 5Nothoro bet e tiend yadh othidhe man e kind Rama gi Bethel e piny gode mag Efraim. Yadhno niluongo ni yadh Debora. Jo-Israel ne dhi ire mondo ong’adnigi bura kanyo.
6Chieng’ moro Debora noluongo Barak wuog Abinoam ma nodak Kedesh e piny Naftali, mowachone niya, “Ruoth Nyasaye ma Nyasach Israel ochiki mondo idhi e piny Naftali gi Zebulun, ikawie ji alufu apar mondo idhigo e got Tabor. 7Enomi Sisera jaduong’ jolweny Jabin bi e aora Kishon, kaachiel gi gechene kod ogandane, kendo nochiwgi e lweti kuno.” 8Barak nodwoke niya, “Anyalo mana dhi ka in bende idhi koda, to ka ok idhi to an bende ok adhi.” 9Debora nowachone niya, “Adier abiro dhi kodi, to kata kamano, lwenjni ok nokelni duong’, nimar Ruoth Nyasaye biro chiwo Sisera mana e lwet dhako.” Kamano Debora noa malo, modhi gi Barak Kedesh. 10Barak noluongo jo-Zebulun gi jo-Naftali ire Kedesh, mi nodhi gi ji alufu apar ma nobiro. Debora bende nodhi kode.
11Noyudo ka ng’at moro miluongo ni Heber ja-Keni oguro hembe Elonbezaananim man but Kedesh, nimar nosedar moweyo jo-Keni ma nyikwa Hobab, ma or Musa.
12Ka ne onyis Sisera wach ni Barak wuod Abinoam osedhi got Tabor, 13nochoko gechene mia ochiko mag nyinyo kod jolwenje duto. Eka ne giwuok Harosheth-mar-ogendini, mi gidhi e aora Kishon. 14Debora nowacho ni Barak niya, “A malo! Kawuononi Ruoth Nyasaye biro keto Sisera e lweti. Ruoth Nyasaye osewuok kedo e nyimi.” Kamano Barak nobiro koa got Tabor gi ji alufu apar. 15Ruoth Nyasaye nodhuolo Sisera gi gechene kod jolwenje e nyim Barak, mi Sisera nolor e gache moringo gi tiende. 16Barak nolawogi nyaka Harosheth, monego jolwenygo duto, mi kargi olal ma onge kata ng’at achiel ma nodong’.
17To Sisera noringo modhi e hemb Jael chi Heber ma ja-Keni, nikech ne nitie winjruok e kind Jabin ruodh Hazor gi jood Heber. 18Jael nowuok moso Sisera, mowachone niya, “Donji, ruoth, donji. Kik iluor.” Omiyo nodonjo e hema, mi Jael noume gi law. 19Sisera nokone niya, “Riyo oloya, miyae pi amodhi.” Jael noyawo dho puk chak, moolone chak omadho, bang’e noume kendo. 20Sisera nowachone niya, “Chung’ e dho hema, mondo ka ng’ato obiro ma penjo ka ng’ato ni ka, to ikwere ni onge.” 21To Jael chi Heber nokawo tuor kod mulo migurogo hema. Nolidho, modhi ir Sisera mane oyudo nindo ogoyo ngoga. Noguro wiye gi mulono, mi obwongone othichore. Sisera nogwecho, motho. 22Kane Barak obiro ka dwaro Sisera, Jael nodhi romone kawacho ne niya, “Bi mondo anyisi ng’ama idwaro.” Nodhi kode, moneno Sisera koriere piny otho, ka mulo migurogo hema othir e wiye. 23Chieng’no Ruoth Nyasaye nomiyo jo-Israel oloyo Jabin ruodh Kanaan, 24kendo ne githung’e ahinya gi lweny, nyaka ne gitieko kare chuth.