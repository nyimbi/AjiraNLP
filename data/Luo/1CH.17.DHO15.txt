Nyasaye otimo singruok gi Daudi
(2 Samuel 7.1-29)
1Kane Daudi osechako dak e ode mane ogero, nowacho ni Nathan janabi niya, “Koro an adak e ot moger maber gi yiend sida, to Sandug Muma mar Ruoth Nyasaye nie hema.” 2Nathan nodwoko Daudi niya, “Tim duto midwaro, nikech Nyasaye ni kodi.”
3To gotienono, wach Ruoth Nyasaye nobiro ni Nathan niya, 4“Dhi inyis Daudi jatichna ni Ruoth Nyasaye owacho niya: ‘In ok ema nigerna ot mondo adagie. 5Chakre ndalo mane agoloe jo-Israel e piny Misri nyaka chil kawuono, pok adak e ot, to asebet kadak e hema. 6Kuonde duto mane awuothoe gi jo-Israel, ne ok apenjo achiel kuom jobura mane aketo mondo obed jokwadh joga Israel gimomiyo ok gigerona ot mar yiend sida.’ 7Bende inyis Daudi ni Ruoth Nyasaye Manyalo Gik Moko Duto owacho kama: ‘Nagoloi e lek kuma nikwayoe rombe, mondo ibed jatend joga Israel. 8Asebet kodi kuonde duto midhiye, kendo asetiekoni wasiki duto. Abiro miyo nyingi bedo gi huma, ka humb joma dongo mag piny, 9kendo abiro miyo joga Israel pinygi giwegi. Anagurgi kuno, mi gidagie mak othaggi kendo. Jomahundu ok nochak ochandgi kaka ne chandogi chon, 10chakre ndalo mane aketoe jobura mondo orit joga Israel, to natiek wasiki duto. An Ruoth Nyasaye anamiyi duong’, kendo anaguedh dhoodi mondo osiki. 11Kisetho, miluwo kwereni, anaket achiel kuom yawuoti kari, kendo anagur lochne obed motegno. 12En ema nogerna ot, kendo anami lochne osik nyaka chieng’. 13
Anabedne ka wuon mare, to enobed ka wuoda. Ok nagol herane kuome, kaka ne agolo kuom jal mane okuongoni bedo ruoth, 14to anami obed motegno, kendo anami lochne gurre kuom joga nyaka chieng’.’’
15Nathan nonyiso Daudi weche duto mane ofwenyne, 16mi ruoth nodhi e nyim Ruoth Nyasaye, mobet piny. Nowacho niya, “A Ruoth Nyasaye, an ng’a, koso dhooda en ang’o, momiyo imiya duong’ kama? 17A Nyasaye, gima isetimona pod in ikwano ka gima tin, nimar bende isewacho ni dhooda nosik kuom ndalo mang’eny, kendo isenyisa kaka tienge ma biro nochal. 18A Ruoth Nyasaye, in ema ing’eya oko gi iye. Ang’o ma damed wachoni kuom duong’ ma isemiya? 19Isemiya duong’ ma kama nikech ihera, kendo nikech mano ema idwaro. 20A Ruoth Nyasaye, pok wawinjo ni nitie Ruoth Nyasaye moro machal kodi. Onge Nyasaye machielo, to mak mana in. 21Ere oganda moro e piny, machalo gi jogi Israel? Bende nitie jopiny moro mane isedhi miwaro e tich wasumbni, miloko jogi? Isemiyo nyingi duong’ kuom timbe madongo kendo malich nikech iseriembo ogendi moko mondo owe thuolo ni jogi mane ireso kigolo e piny Misri. 22Niloko jo-Israel mondo obed jogi nyaka chieng, kendo in Ruoth Nyasaye, ema isedoko Nyasachgi. 23To koro Ruoth Nyasaye, mi singruok misetimona kaachiel gi dhooda mondo osik nyaka chieng’, kendo ichop gima isewacho. 24Singruoknino mondo ogurre, kendo nyingi oyud duong’ nyaka chieng’, ka ji wacho niya, ‘Ruoth Nyasaye Manyalo Gik Moko Duto, ma Nyasach Israel en Nyasachgi adier!’ Kamano dhooda nodongi e nyimi. 25In, Nyasacha, isenyisa ni ibiro dongo oda. Kuom mano asebedo gi chir mondo alem e nyingi. 26A Ruoth Nyasaye, in e Nyasaye kendo isesingorina maber kama. 27Emomiyo, Ruoth Nyasaye, yie iguedh oda mondo osik e nyimi nyaka chieng’, nimar gima iseguedho, nobed gi hawi ndalo duto.”