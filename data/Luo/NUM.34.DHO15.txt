1Ruoth Nyasaye nowacho ni Musa 2mondo onyis jo-Israel niya, “Koro uchiegni donjo e piny Kanaan, momiu mondo obed mwandu nyaka chieng’. En piny Kanaanno duto, ma tong’ne chalo kama: 3pinyu man yo milambo nochakre e thim Zin manie tong’ piny Edom. Tong’u ma yo milambo mogik yo wuok chieng’ nobed giko mar nam Kado. 4Eka kochopo yo milambo mar pith Akrabim, too nogom mokadh Zin, kendo gikone ma yo milambo nobed Kadesh-barnea. Eka nochom Hazar, mochop Azmon, 5kendo nogom kochomo aora manie tong’ piny Misri, mi nogik e Nam Mediterenia.
6“Tong’u ma yo podho chieng’ to nobed Nam Mediterenia, gi dho namno. Mano ema nobed tong’u ma yo podho chieng’.
7“To tong’u ma yo nyandwat nobed koa e Nam Mediterenia kochomo got Hor tir, 8kendo koa got Hor, nochom kama idonjogo Hamath, mi nogik Zadad. 9Eka noa kanyo kochomo Zifron, mi nodhi ogik Hazer-enan. Mano ema nobed tong’u ma yo nyandwat.
10“Tong’u ma yo wuok chieng’ noa Hazar-enan kochomo Shefam tir. 11Bang’e noridre koa Shefam nyaka Ribla yo wuok chieng’ mar Ain, molor nyaka gode man yo wuok chieng’ mar Nam Galili. 12Eka nomed lor nyaka aora Jordan, mi ogik e Nam kado. Kamano piny duto ma tong’go olworo nobed maru.”
13
Bang’e Musa nochiko jo-Israel kama: “Mano e piny ma ubiro pogo gi ombulu, mondo dhoot ka dhoot oyud lope. En piny ma Ruoth Nyasaye osechiko ni mondo omi dhoudi ochiko gi nus, 14nikech jo-Reuben gi jo-Gad kod nus jo-Manase oseyudo pinygi, dhoot ka dhoot. 15Dhoudi ariyo gi nusgo oseyudo pinygi loka aora Jordan koni, yo wuok chieng’ mar Jeriko.”
16Eka Ruoth Nyasaye nowacho ni Musa niya, 17“Joma biro konyi pogo pinyno e magi: Eleazar jadolo kod Joshua wuod Nun. 18To bende nyaka ikaw jotend dhoot ka dhoot mondo okonyi e tijno, 19kendo magi e nyinggi: E dhood jo-Juda en Kaleb wuod Jefune. 20E dhood jo-Simeom en Samuel wuod Amihud, 21to e dhood jo-Benjamin en Elidad wuod Kislon. 22E dhood jo-Dan to jatelo nobed Buki wuod Jogli. 23Kuom joka Josef, jatend dhood Manase nobed Haniel wuod Efod, 24to jatend dhood Efraim nobed Kemuel wuod Shiftan. 25E dhood jo-Zebulun to jatelo nobed Elizafan wuod Parnak, 26to e dhood jo-Isakar jatelo nobed Paltiel wuod Azan. 27E dhood jo-asher, jatelo nobed Ahihud wuod Shelomi, 28to e dhood jo-Naftali, jatelo nobed Pedahel wuod Amihud.”
29Mago e joma ne Ruoth Nyasaye oyiero mondo opog ni jo-Israel lowo e piny Kanaan.