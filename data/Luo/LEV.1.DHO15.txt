Misengni miwang’o pep
1Ruoth Nyasaye noluongo Musa mowuoyo kode gi e Hemb Romo ma Nyasaye romoe gi joge, kowachone niya: 2Nyis jo-Israel ni ka ng’ato kuomgi chiwo chiayo mondo otimna misango, to chiayono nyalo bet dhiang’ kata diel kata rombo.
3Ka ng’ato chiwo dhiang’ mondo otimgo misango miwang’o pep, to nyaka obed rwath maonge songa. Enochiwe e dhoranga Hemb Romo e nyim Ruoth Nyasaye mondo Ruoth Nyasaye oyie kode. 4Nyaka oket lwete ewi chiayono, mi Ruoth Nyasaye noyie gi misangono mondo obed gima opwodhnego richone. 5Eka noneg rwadhno e nyim Ruoth Nyasaye, kendo jodolo ma joka Harun nokaw remo, kendo nokir e bethe duto mag kendo-mar-misango manie dho Hemb Romo. 6Bang’ mano noyang’ chiayono, kendo nopoge lemo lemo. 7Joka Harun jadolo nomok mach e kendo-mar-misango, kotimogo misango, mi giniketie yien. 8Ginichan lemogo kod wich gi bor e yien moket e majno. 9Jambich gi tielo to nyaka lwok gi pi, eka jadolo nowang’gi kaachiel gi lemo duto e kendo-mar-misango, kotimogo misango miwang’o pep, mondo odum mamit ni Ruoth Nyasaye.
10Ka ng’ato ochiwo rombo kata diel mondo otimgo misango miwang’o pep, to nyaka obed im kata nyuok maonge songa. 11Nyaka onege e nyim Ruoth Nyasaye e bath kendo-mar-misango koma ochomo yo Nyandwat, kendo jodolo ma joka Harun nyaka kir remo e bethe duto mag kendo-mar-misango. 12Eka ng’atno nopog ring’o lemo lemo, mi jadolo nocham lemogo kaachiel gi wich kod bor kuom yien moketi e mach manie kendo-mar-misango. 13Jambich gi tielo to nyaka lwok gi pi, eka jadolo nochiwgi kaachiel gi lemo duto e kendo-mar-misango mondo otimgo misango miwang’o pep ma tikne dum mamit ni Ruoth Nyasaye.
14Ka ng’ato chiwo winyo mondo otimgo ni Ruoth Nyasaye misango miwang’o pep, to nyaka ochiw mana akuch odugla kata nyathi akuru. 15Jadolo nokel chiwono e kendo-mar-misango kendo nochod wiye, eka owang’e e kendo mar-misango, to rembe nyaka bi mi chuer e kor kendo-mar-misango. 16Nyaka ogol oswakone kaachiel gi gik manie iye, mi owit e bath kendo-mar-misango komma ochomo yo wuok chieng’, kama ipukoe buru. 17Nyaka obambe ma ok ogolo buombene oko, eka owang’e ewi yien moket e mach manie kendo-mar-misango. En misango miwang’o pep, madum mamit ni Ruoth Nyasaye.