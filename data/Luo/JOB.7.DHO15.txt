Ayub oywagore e nyim Nyasaye
1“Thagruok ma dhano nigo e piny
chalo mana gi ngima ng’at moter e lweny gi thwon,
kendo mana ka tich lwedo matek,
2kata ka misumba ma gombo yueyo e tipo mang’ich,
kendo ka jatich madwaro misache.
3Kamano e kaka atiyo tich matek due ka due,
kendo ayudo kuyo otieno kotieno.
4Ka adhi nindo, to piny ok ru piyo.
Ajony otieno duto, kendo agombo ni piny oru.
5Kudni opong’o denda, kendo buru oima,
kendo adhondena chuer tutu.
6Ndalona ringo matek motamore gi nono,
kendo girumo piyo ma onge geno.
7A Nyasaye, par ni ngimana chalo yamo,
kendo morna oserumo.
8Koro inena sani, to ok nichak inena kendo,
bende ka iranga, to ok iniyuda.
9Kaka bor polo duono kendo olal nono,
10kendo wi ji duto mong’eye wil kode.
11Ooyo, ok daling’!
Mirima ohinga, kendo chunya lit, omiyo nyaka alosi.
12Ruoth Nyasaye, ang’o momiyo ikwaya?
Koso iparo ni an ondieg nam?
13E kinde ma arierae piny mondo ayue, ka aparo ni abiro yudo kue,
14to in imiyo lek gi fweny malich bwoga.
15Omiyo adwaro mondo adera moloyo bedo mangima kaka achaloni!
16Chunya osea, kendo aol gi bedo mangima.
Weya, nikech ngimana onge tiende.
17
Yaye, Ruoth Nyasaye, ang’o momiyo ikawo dhano mapek?
Koso ere gima omiyo idewe,
18momiyo ilime okinyi kokinyi, kendo iteme sa duto?
19Ok diwe amwonyie olawo?
20In jang’i jini, ere gima obadhi ka atimo richo?
Ang’o momiyo an ema inena,
koso ere gima omiyo achando chunyi?
21In donge diwenae richona?
Koso ok ding’wonnae timbena maricho?
Piyopiyo nono, abiro nindo e liel,
kendo ka imanya, to ok niyuda.”