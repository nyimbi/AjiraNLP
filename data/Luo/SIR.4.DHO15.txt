1Wuoda, kik ima ng’ama odhier gima dokonyrego,
kata kik imi ng’ama odhier gomb gima ok idwar miye.
2Kik imed chandruok ni joma kech kayo,
kendo kik imi ng’ama kech kayo bed gi mirima.
3Ka ng’ato nigi mirima, to kik imede ichwang’,
kendo kik idek konyo ng’ama odhier.
4Kik iriemb jakuecho, kendo kik ipand wang’i ni ng’ama odhier.
5Adier, kik ilok ng’eyi ni jachan.
Kik itim ni ng’ato gimoro ma dimi okuong’i,
6nikech ka ng’ato okuong’i ka chunye chandore,
to Jachuechne nowinj kuong’neno.
7Bed ng’ama ji duto ohero,
kendo imi jotelo duong’.
8Ka ng’ama odhier wuoyo kodi, to yie iwinj wachne,
kendo komosi, to in bende duoke gi muolo.
9Res ng’ama isando e lwet ng’ama timone marach,
kendo ka ing’ado bura to kik ibed gi luoro.
10Rit nyithi kiye kaka wuoro rito nyithinde owuon,
kendo her mond liete kaka dichwo ohero chiege.
Kitimo kamano, to Nyasaye Maduong’ Moloyo noluongi ni wuode,
kendo noheri gi hera moloyo hera ma dhako oherogo nyathine.
Kaka rieko puonjo ji
11Rieko pidho nyithinde owuon,
kendo orito jogo madware.
12Ng’ama ohero rieko, ohero ngima,
kendo jogo machiew gokinyi mang’ich kadware,
nobed gi mor mogundho.
13Ng’ama opadore kuom rieko noyud pak,
kendo Ruoth noguedhe kamoro amora modhiye.
14Joma tiyo ni rieko, tiyo ni Nyasaye maler.
Ruoth Nyasaye ohero joma ohero rieko.
15Ng’ama timo gima rieko dwaro, bedo jang’ad bura makare,
kendo ng’ama chikone ite, dak gi kue.
16Ng’ama ochiwore ni rieko, noyude ka mwandune,
kendo nolame ni nyithinde bende.
17Mokwongo rieko biro tere e yore mogondore,
ma kelone luoro gi nyosruok.
Bende nothage gi chikene nyaka chop oyie kode,
kendo noteme komiye neno masiche.
18To achien nodwoke e yo moriere,
kendo nonyise gik modhiero ji ng’eyo.
19To ka ng’ato oringo oa kuom rieko,
to rieko noweye mondo okonyre kende.
Wichkuot gi dembruok
20Wuoda, kik irikni e wach moro, to tang’ ni richo,
kendo kik itim gimoro ma dikelni wichkuot,
21nikech nitie wichkuot ma tero ng’ato e richo,
to bende nitie wichkuot makelo pak gi luor.
22Kik idog ni ng’ato e yo ma dimi ihinyri iwuon,
kata kik ibed maluor ahinya, ma dimi ipodhi.
23Kik iling’ e sa monego iwuoye,
kendo kik ipand riekoni,
nikech wuoyo ema rieko fwenyoree
24kendo ka ng’ato owuoyo eka rieko ma en-go nenore.
25Kik ikwed gima adiera,
to onego iyie ni nitie gik ma ok ing’eyo.
26Kik iwe wichkuot sindi yie kethoni,
nikech ok inyal pando kethoni e nyim Nyasaye,
mana kaka ng’ato ok nyal tamo aora mol.
27Kik ibolri ni ng’ama ofuwo,
kendo kik ichwak ng’ato kayiem,
mana nikech en ng’ama nigi duong’.
28To nyaka iyie tho nikech adiera,
eka Ruoth Nyasaye nokedni.
29Kik ibed ng’ama wechene ng’eny, to tekruok to onge.
30Kik ibed mager ka sibuor e odi, kata jasunga e nyim jotichni.
31Kik ibed ng’ama ohero chiko lwete mondo oyud gimoro.
To ng’wonyo lwete ka en ema onego ochiw gimoro.