Nyasaye ni kodwa
1Nyasaye e kar konyruokwa, kendo e tekowa.
En e jakonywa e kinde mag chandruok.
2Kuom mano ok wanaluor kata ka piny yiengni,
kendo gode mukore, mi lwar e kude mag nam,
3kata ka nembe wuo, kendo tagore,
kendo gode tetni nikech gingruok mar apaka.
4Nitie aora makelo mor e dala mar Nyasaye,
ma Ng’ama Duong’ Moloyo oseloko kar dakne.
5Nyasaye odak e dalano, omiyo dalano ok nyal lo.
Ee, Nyasaye biro konye gokinyi mang’ich.
6Ogendini luor, kendo pinje yiengni,
to piny bende leny ka Nyasaye rogo matek.
7Ruoth Nyasaye Manyalo Gik Moko Duto ni kodwa.
Adier, Nyasach Jakobo e kar konyruokwa!
8Biuru mondo uneye gik ma Ruoth Nyasaye osetimo.
Ee, neyeuru gik miwuoro mosetimo e piny.
9Otieko lwenje e piny duto.
Oturo atunge kod tonge,
kendo owang’o okumbni gi mach.
10Owacho niya, “Weuru lweny, eka ung’e ni an e Nyasaye.
An gi loch kuom ogendini kendo kuom piny ngima.”
11Ruoth Nyasaye Manyalo Gik Moko Duto ni kodwa.
Adier, Nyasach Jakobo e kar konyruokwa!