Singruok Nyasaye gi Daudi
1A Ruoth Nyasaye, abiro pako hera mari gi wer,
kendo abiro hulo adiera mari ni tienge duto nyaka chieng’.
2Ang’eyo ni herani osiko,
kendo ni adiera mari ogurore mochwere ka polo.
3Ne iwacho niya, “Asetimo singruok gi Daudi,
jatichna ma aseyiero, mowir gi mo,
4
ka anyise ni kothe biro bet ruoth ndalo duto,
kendo ni anarit lochne nyaka chieng’.”
5Polo pako honni mitimo.
A Ruoth Nyasaye, malaika magi pako adiera mari.
6Onge Nyasaye e polo machal kodi, yaye Ruoth Nyasaye.
Ooyo, onge moro marom kodi.
7In ema malaika miyi luor e buch polo.
Ee, oluori moloyo malaika duto man buti.
8A Ruoth Nyasaye Manyalo Gik Moko Duto,
ere ng’ama romo kodi gi duong’?
Itimo gik moko duto gi adiera, yaye Ruoth Nyasaye.
9In gi loch kuom nam,
kendo ikueyo apaka mage madongo.
10Ne igoyo Rahab ma ondieg nam, minego.
Wasiki bende ne iloyo gi tekoni mang’ongo.
11Polo gi piny gin magi.
In ema ne ichueyo piny kod gik moko duto manie iye,
12bende ne iketo nyandwat kod milambo.
Got Tabor gi got Hermon werni gi mor.
13Mano kaka iratego!
Adier, mano kaka tekoni ng’eny!
14Lochni otenore kuom tim makare kod ng’wononi.
Hera gi adiera opong’o gik moko duto mitimo.
15Joma lami gi wer, kendo modak e ler mar ng’wononi, gin johawi.
16Pile giil odiechieng’ duto nikech in.
Adier, timni makare miyogi mor.
17Imiyowa loch madongo.
Ee, ng’wononi ema omiyo walocho,
18nimar ne iyeronwa jarit.
Adier, in Ng’ama Ler mar Israel, ema ne imiyowa ruoth.
19Chon nifwenyori ni jogi, miwachonigi niya,
“Aseketo osimbo ewi jalweny marahuma.
20
Aseyiero Daudi jatichna, mi awire gi mo ka akete ruoth.
21Abiro bedo kode kinde duto mondo akonye,
kendo tekona biro miyo obedo motegno.
22Wasike ok nomonje mi nyale,
kata mana jaricho ok noloye.
23Abiro tieko wasike,
mi aneg jogo duto mapiem kode.
24Pile abiro here, kendo abiro bedone mang’won,
bende abiro miye locho.
25Anayar tong’ pinye,
chakre nam Mediterenia nyaka aora Yufrate.
26Enowachna niya, ‘In e wuora kendo Nyasacha.
Bende in e lwandana ma ageng’orae.’
27
Abiro miyo obed wuoda makayo,
kendo ruoth maduong’ moloyoe ruodhi duto.
28Anahere mochwere,
kendo anarit singruok mane atimo kode nyaka chieng’.
29Pile nyakware moro nobed ruoth,
kendo lochne nobed mogurore ka polo.
30To ka nyikwaye ok omako chikena
kendo ok owuotho e yorena,
31bende ka ok gidewo wechena,
32to anakumgi kuom richogi,
kendo anasandgi kuom timbegi mamono.
33To ok nawe mak ahero koth Daudi
kata weyo mak arito singruok mane atimone.
34Adier, ok naketh winjruokna kode,
ka ok achopo gima ne awacho.
35Ne asingora gi nyinga maler dichiel kendo mogik niya,
‘Ok anawuond Daudi.
36To pile enobed gi nyikwayo
kendo lochne nosik nyaka chieng’.
37Enobed mogurore ka due,
ma en janeno maradier e kor polo.’ ”
38To eka Nyasaye
pod isiko ikecho akecha gi ruoth mane iyiero, mowir gi mo!
Isejwang’e, mi iweye!
39Iseketho singruok mane itimo gi jatichni,
kendo isewito osimbone e buru!
40Isemuko ohinga mar dalane,
mi iweyo kuondene mag siro lweny kokethore.
41Ji duto makadho kanyo yako gige,
kendo ogendini mokiewo gi pinye goyone siboi.
42Isemiyo wasike olocho,
mi giduto gibedo mamor.
43Isemiyo gi lwenjene olokore gik manono,
mi oloye e lweny.
44Isemaye ludhe mar loch,
kendo isemuko kom duong’ne.
45Isemiyo odoko moti ka ndalone podi,
kendo isemiye wichkuot maduong’.
46A Ruoth Nyasaye, ibiro pando wang’i nyaka karang’o?
Koso ibiro pondo nyaka chieng’?
Nyaka karang’o ma mirimbi biro wang’ie ka mach?
47Parie kaka ngima dhano chiek,
kendo kaka ji duto nichueyo ni nyaka tho.
48Ere ng’ama nyalo dak nyaka chieng’, mak otho?
Koso en ng’a ma disir tho, mak odhi e liel?
49A Ruoth Nyasaye,
tinde ere timbeni mane inyisowago ni iherowa?
Ere gik mane isingori ni nitim ni Daudi?
50A Ruoth Nyasaye, winjie kaka joma mon kodi yanyo ruoth mane iyiero mowir gi mo.
51Giyanye kamoro amora modhiye!
52Wapakuru Ruoth Nyasaye nyaka chieng’. Amin.