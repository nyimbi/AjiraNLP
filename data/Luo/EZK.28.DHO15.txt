Wach mokor kuom ruodh Turo
1Ruoth Nyasaye nowuoyo koda mowachona niya, 2“Wuod dhano, nyis ruodh Turo ni an Ruoth Nyasaye awachone kama: Isungori ni ibet e kom duong’ ni in nyasaye. To kata obedo ni iwuondori ni in nyasaye kamano, to ng’e ni in mana dhano! 3Koso iparo ni iriek moloyo Daniel, ma onge gima dotami ng’eyo? 4En adier ni riekoni osemiyo ibedo momew gi mwandu mag dhahabu kod fedha, 5nimar ne iloko ohala gi rieko, mi iyudo ohala mathoth To koro mano kaka mwanduni osemiyo idhialori!”
6“Koro an Ruoth Nyasaye awacho kama: Kaka iparo ni iriek ka nyasaye kamano, 7abiro kelo wasigu moa e oganda Magerie moloyo mondo omonji. Gibiro ketho mwanduni duto ma iseyudo kuom riekoni, kendo misungo. 8Gibiro negi gi nek marach e chuny nam. 9To chieng’ ma gibiro mondo ginegino, bende pod niwach ni in nyasaye? Ooyo, ka gibiro iri, to nibed mana dhano matho, ma ok nyasaye! 10Initho ka guok e lwet jopinje mamoko makia Nyasaye. An Ruoth Nyasaye ema agolo chik kamano.”
Ywak miywagogo ruodh Turo
11Ruoth Nyasaye nochako owuoyo koda, 12mowachona niya, “Wuod dhano, chuog wend ywak ni ruodh Turo. Nyise ni an Ruoth Nyasaye awacho kama: E kinde moko ne in ng’at makare ahinya. Mano kaka ne iriek kendo ijaber! 13Ne idak Eden, puoth Nyasaye, kendo ne ilichori gi gik molos gi dhahabu, kod kite mopogore opogore ma nengogi tek, kaka sardius gi topaz gi diamond gi berul gi oniks gi jasper gi safir gi emerald kod karbunkel. Ne olosnigi mana chieng’ mane ochueyie. 14Ne aketo malaika malich ma iluongo ni kerubi kuno mondo oriti, mi ne aketi e goda maler, kiwuotho e kind kite mang’ang’ni ka mach. 15Timbeni ne long’o chakre chieng’ mane ochueyie nyaka chieng’ mane ichakoe timo timbe mamono. 16Ne iketo chunyi kuom tich ohala, mi mano nomiyo idonjo e timbe mahundu kod richo. Kuom mano ne oriembi oko e goda maler, kendo kerubi mane riti ne ogoli oko kuom kite mang’ang’nigo. 17Sunga ne omaki nikech ne ijaber, kendo huma mane in go nomiyo itimo timbe mofuwo. Asechwadi piny e lowo, mondo ibed siem ni ruodhi mamoko. 18Kane iloko ohala to ne itimo timbe mang’eny mamono, mi kuondeni mag lemo nodwanyore. Emomiyo ne amoko mach kuomi, mi iwang’ pep. Ne aloki buru mondo ji duto oneni. 19Ilal! Adier, iselal chuth, kendoo ogendini duto mane ong’eyi luoro omako, kaparo ni gin bende masira mosemakino biro makogi.”
Wach mokor kuom Sidon
20
Ruoth Nyasaye nowachona niya, 21“Wuod dhano, chung’ kichomo dala mar Sidon, kendo kwede, 22kinyise ni an Ruoth Nyasaye awacho kama: Amon kodi, in Sidon! Ji biro miya duong’ nikech gima atimoni, kendo ging’e ni an e Ruoth Nyasaye, ka anyiso kaka aler kuom joma odak kuomi. 23Abiro oroni tuoche, kendo anami remo mol e wang’yoreni. Wasigu nomonji koni gi koni, mi gineg jogi. Eka ining’e ni an e Ruoth Nyasaye.”
Okor wach ni Israel noyud gueth
24Ruoth Nyasaye nochako owachona niya, “Onge oganda moro modak machiegni mane ojaro Israel, ma nochak olokre ka kudho kata ka pedo ma hinyogi. Kamano jo-Israel nong’e ni an e Ruoth Nyasaye.”
25Ruoth Nyasaye nomedo wacho niya, “Abiro dwoko jo-Israel ka agolo kuom ogendini mane akeyogie, mi ogendini duto nong’e ni an Ng’ama Ler. Jo-Israel nodag e pinygi giwegi, mane amiyo Jakobo jatichna. 26Ginidag kuno gi kue, kendo giniger udi, mi gipidh mzabibu. Anakum ogendini mokiewo kodgi duto, mane ojarogi, mi Israel nobed gi kue. Eka gining’e ni an e Ruoth Nyasaye ma Nyasachgi.”