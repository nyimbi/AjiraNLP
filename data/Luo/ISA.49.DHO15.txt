Jatich Ruoth Nyasaye nobed taya ni ogendini
1
Winjuru, un joma odak e dhonembe kod chulni.
Chikuru itu, un ogendini man kuonde maboyo.
Ruoth Nyasaye noluonga kapok onywola.
Adier, noluonga gi nyinga kapod an ei mama.
2
Ne opiago lewa, modoko liganglane mabith,
kendo ne opanda e tipo mar lwete.
Ne otima asere moywe maler, kendo ne opanda e olalone.
3Ne owachona niya, “In e jatichna,
in Israel, oganda ma biro kelona duong’.”
Kamano ne ayudo duong’ e nyim Ruoth Nyasacha,
kendo ne odoko tekra.
4Chon ne awacho ni asetiyo matek kayiem nono,
kendo ni aseketho tekra to onge gima ayudo.
To kara Ruoth Nyasaye biro ng’ado bucha kare,
kendo pokna mana ni e lwete.
5Koro Ruoth Nyasaye mane ochueya ei mama mondo abed jatichne
kendo adwok jo-Israel ma nyikwa Jakobo ire,
wacho niya,
6
“Tich dwoko jo-Israel ma nyikwa Jakobo mane oke en tich ma in jatichna ihingo.
Kuom mano, abiro loki ler mar ogendini,
mondo iter warruokna e tung’ piny gi tung’ piny.”
7Ruoth Nyasaye ma Ng’ama Ler, kendo ma Jawar Israel, wacho ni ng’at ma ji charo, ma ogendini nyono gi tiendgi, kendo ma misumba jotend piny, niya “Ruodhi nochung’ni, ka ikadho. Bende jodongo nokulreni piny nikech Ruoth Nyasaye. En Ruoth Nyasaye ma Ng’ama Ler mar Israel ma oseyieri.”
Ruoth Nyasaye osingore ni Sayun ibiro guedhi
8
Ruoth Nyasaye wacho kama:
“Abiro dwoko kwayoni e kinde mowinjore.
Adier, abiro konyi e ndalo mar resruok.
Anariti mi achiwi ka ng’ama kelo winjruok e kinda gi ji,
mondo ichak idwok piny kare,
mi ipog ni ji puothe mojwang’.
9Awacho ni joma ni e tuech niya, ‘Auru, udhi.’
Mago manie mudho bende awachonigi ni,
‘Wuoguru mondo ji oneu.’
Giniyud chiemo kamoro amora ma gidhiye,
kata mana e gode gi pewe duto motwo,
mana ka gima gin rombe mikwayo maber.
10
Kech ok nokagi, kendo riyo ok nologi,
bende chieng’ marieny makech ok nomigi olo,
nimar Jal ma oherogi ema notelnigi,
ka terogi modho e soko ma pi bubnie.
11Anami gode duto lokre yore,
kendo anabug yorena madongo duto maber.
12Neuru! Ginibi ka gia kuonde maboyo.
Moko noa yo nyandwat gi yo podho chieng’,
to moko noa e piny Syene yo milambo.”
13Un polo gi piny, koguru gi mor!
Weruru wende locho, un gode,
nimar Ruoth Nyasaye osekueyo chuny joge machandore,
kendo obiro kechogi.
14Dala Sayun to wacho niya,
“Ruoth Nyasaye osejwang’a.
Adier, wi Nyasachwa osewil koda.”
15To wi dhako bende diwil gi nyathi mane odhodho?
Koso wiye diwil adier gi wuode mane onywolo?
Kata ka obedo ni wiye nyalo wil,
an to wiya ok diwil kodi.
16Ne! Asegori e tat lweta,
kendo ohingani osiko neno anena e wang’a.
17Jogo ma geri tiyo piyopiyo.
Joma ne omuki mokethi, to ringo dhi!
18Ting’ wang’i malo mondo irang koni gi koni.
Nyithindi chokore ka biro iri.
An Ruoth Nyasaye mangima, akuong’ora niya,
“Nyithindi nochal gi thiwni ma dhako rwako,
kata ka law maber ma miaha rwakorego.
19Kata obedo ni okethi
kendo miechi odong’ gundni kamano,
to ibiro yudo ni idoko matin,
ma ok nyal romo jogi dakie.
Bende jogo mane okethi noriemb dhi mabor.
20Nyithindi mane omayi nosik kawachoni niya,
‘Ka eri diny ahinya,
omiyo dwarnwa piny malach mondo wadagie!’
21Bang’e inipenjri niya,
‘Ere kaka ne ayudo nyithindogi duto,
to nyithinda duto ne omaya,
mi adong’ maonge gi nyithindo?
Adier, ne oriemb joga, mi oter e tuech.
Koro en ng’a mane opidhogi,
ka an to ne adong’ kenda kamacha?
Koso ere kaka ne ayudogi duto?’ ”
22Ruoth Nyasaye wacho niya,
“Koro abiro chungo bendera kaka ranyisi
mondo aluonggo ogendini
mi gibiro kelo nyithindi ka giting’o e korgi kod e gokgi.
23Ruodhi mag ogendnigo, kaachiel gi mondgi ema nobed ka pidho nyithindigo.
Ginikulreni piny, mi ginang’ buru manie tiendi.
Eka ining’e ni an e Ruoth Nyasaye,
kendo ining’e ni ng’ama ogeno kuoma ok noyud wichkuot.
24Bende dima ng’at maratego jok ma osemako?
Koso dires joma ng’at makwiny otueyo?”
25An Ruoth Nyasaye to adwoko niya,
“Joma otue nogol kata mana kuom ng’at maratego,
kendo joma omaki bende nores kuom ng’at makwiny.
Anaked gi jogo duto ma kedo kodi,
mi ares nyithindi e lwetgi.
26Anachun joma thiri, mondo ocham ringregi giwegi,
kendo anami gimer gi rembgi,
mana ka joma divai makech omero,
mi ji duto nong’e ni an Ruoth Nyasaye ema aresou.
An Jawaru, ma Ng’ama Nyalo Gik Moko Duto mar Jakobo.”