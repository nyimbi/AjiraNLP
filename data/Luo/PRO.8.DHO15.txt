Wer pipakogo rieko
1
Winjuru kaka rieko luongo!
Adier, odwaro ni ji mondo owinj dwonde.
2Ochung’ ewi gode man e bath yo, kendo e akek yore.
3Bende ochung’ but rangach, kama ochomo yo dala,
4kowacho niya, “Aluongou un ji duto.
Chutho, aluongo ng’ato ka ng’ato manie piny.
5Un joma pod yom, winjuru kaka onego udok motegno.
Un joma ofuwo, winjuru kaka onego uyud rieko
6Chikuru itu nikech adwaro nyisou weche mabeyo moloyo.
Weche duto ma awachonu ni kare.
7Gin adier, nimar amon gi miriambo.
8Chutho, gik moko duto ma awacho long’o,
kendo onge miriambo kata miganga moro.
9Ng’at man gi rieko to winjogi maler.
Ee, ng’at mawinjo tiend wach, to ong’eyo maber.
10Yieruru mana puonjna kar yiero fedha,
kendo yieruru mana rieko moloyo yiero dhahabu maler.
11Nimar rieko ber moloyo kata mana kite ma nengogi tek
onge gimoro amora maber ma dipimego.
12An e rieko, kendo an ema amiyo ji ng’eyo,
bende anyiso ji winjo tiend weche,
kendo apuonjogi ng’ado bura kare.
13Luoro Ruoth Nyasaye en bedo mamon gi richo.
An amon gi sunga kod wang’teko,
kaachiel gi timbe mamono kod weche mag miriambo.
14Achano gik moko, kendo atimogi.
Bende an gi rieko, kendo ategno.
15Akonyo ruodhi rito pinjegi,
kendo akonyogi loso chike mabeyo.
16Adier, an ema akonyo ruodhi kod jotelo rito piny.
17Ahero joma ohera,
kendo ng’ato nag’ata madwara to yuda
18An e wuon mwandu kod duong’.
Chutho, mwandu mogundho kod gueth ni e lweta.
19Gima iyudo kuom ber moloyo dhahabiu maler,
kendo oloyo kata mana fedha malerie moloyo
20An atimo timbe makare,
kendo ang’ado bura kare,
21kachiwo mwandu ni joma ohera,
kendo apong’o utgi gi gik mogundho.
22
An rieko, ema ne Ruoth Nyasaye okuongo chueya,
kapok oloso gimoro amora mane ochueyo chon.
23Adier, ne okwongo chueya chon ahinya,
kapok piny ochakore.
24Ne onywola kapok ochue nembe,
kendo kane pod onge sokni,
25kata kane pok ochue gode madongo,
bende ka gode matindo ne pok oket kuonde ma gintie.
26Adier, Nyasaye nonywola
kapok ochueyo piny kata puothe kata mana lowo.
27Noyudo antie kane oloso polo,
kendo kane oketo kuonde ma nam ogikie.
28Adier, ne antie kane oyaro boche e kor polo,
kendo kane oyawo sokni mag nam,
29mi ogolo chik ni pi, mondo kik kadh kama oketo.
Bende ne antie kane oketo mise mar piny.
30Ne abet bute ka jatich molony,
ka oyudo morne duto kuoma.
Ne atugo e nyime pile,
31ka ahero piny mosechueyo,
kendo amor gi ji modakie.
32Koro un yawuota, winjuru gima awacho,
nikech joma timo kaka anyisogi gin johawi
33Chikuru itu ni gik ma apuonjou,
mondo ubed gi rieko, kendo kik uwe olalnu.
34Ng’at ma owinjo wachna
kendo ma osiko e dhoranga dalana,
ka oketo wang’e e dhooda, en jahawi,
35nimar ng’at ma oyuda, to oyudo ngima,
kendo Ruoth Nyasaye nobed mamor kode.
36To ng’at ma ok oyuda, hinyore owuon.
Chutho, ng’at ma mon koda, ohero mana tho!”