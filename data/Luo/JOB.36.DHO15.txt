Elihu opuoyo duong’ mar Nyasaye
1Elihu nodhi nyime kawacho niya,
2“Hori mos, mondo imed rito gima awacho, kachwakogo Nyasaye.
3An gi rieko mathoth, omiyo abiro wacho gima ang’eyo,
mondo anyisgo ni Nyasaye jachuechna timo mana gik makare.
4Onge gimoro ma awachoni ma ok adiera,
kendo an ma achung’ e nyimini an mariek adier.
5Mano kaka Nyasaye ratego!
To kata kamano, ok ocha ng’ato, bende onge gima okia.
6Ok owe joricho dhi nyime maber,
kendo pile otimo adiera mowinjore ni joma odhier mithiro.
7Orito joma kare, kendo omiyo gibedo gi loch ka ruodhi,
bende omiyo giyudo duong’ nyaka chieng’.
8To ka otue ji gi nyororo,
kendo ka giyudo chandruok kuom gik ma gisetimo,
9To Nyasaye nyisogi richogi gi sungagi.
10En ema omiyo gichiko itgi, mondo giwinj siem mosiemogigo,
kendo giwe timo richo.
11Ka gimiyo Nyasaye luor, kendo gitiyone,
to gidak gi kue kendo gidhi nyime maber e ndalogi duto.
12To ka ok gitimo kamano, to githo ka ok ging’eyo gimoro,
kendo gidhi e Piny Joma Otho.
13Joma ok dew Nyasaye bedo gi mirima kinde duto,
kendo ka okumgi, to ok giywagre mondo okonygi,
14omiyo githo ka pod gitindo ka ngima marach otieko tekregi.
15To Nyasaye kelo ni ji chandruok mondo opuonjgigo,
kendo omiyogi chuny lit mondo wang’gi oyepi.
16In Ayub, Nyasaye ne ogoli e thagruok, mi omiyi ibedo gi kue,
kendo ne omiyi chiemo mang’eny mogundho.
17To koro sani iyudo kum moromo gi timni.
18Nyaka ibed motang’ ni timbe mag chamo asoya,
bende kik iwe mwandu nyumi e richo.
19Onge gima ibiro yudo kuom mwanduni,
to bende tekri ok nyal konyi sani.
20Kik igomb ni mondo piny oyusi,
nikech en e kinde ma ogendini duto biro romoe.
21Tang’ mondo kik idonj e richo,
nimar chandruok ma in godono ne okelni
mana ni mondo omi kik idonj e richo kendo.
22Parie kaka teko Nyasaye duong’!
En e japuonj maduong’ moloyo.
23Onge ng’ama nyalo nyiso Nyasaye gima onego otim,
kata manyalo kwere ni otimo marach.
24Pile ji pako Nyasaye kuom gik ma otimo,
omiyo in bende nyaka ipake.
25Ji duto oseneno gik ma otimo,
to onge ng’ama ong’eyogi duto.
26Duong’ mar Nyasaye odhiero dhano ng’eyo,
kendo kata hike ok wanyal kwano.
27Nyasaye ema kawo pi e nam, to loko koth machue.
28Omiyo koth chue ni ji koa e boche polo.
29Onge ng’ama ong’eyo kaka boche polo ringo,
kata kaka polo mor.
30Nyasaye miyo mil polo menyo kor polo duto,
chuny nam to dong’ adong’a kotimo mudho.
31Mano e kaka opidho ji, komiyogi chiemo mogundho.
32Omako mil polo gi lwete,
kendo ogoyogo gima odwaro.
33Mor polo nyiso ni kothh maduong’ biro,
mi jamni ng’eyo ka obiro.