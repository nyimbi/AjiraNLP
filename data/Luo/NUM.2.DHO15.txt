Cheno mar dhout jo-Israel e kambegi
1Ruoth Nyasaye nowacho ni Musa gi Harun kama: 2Jo-Israel nyaka buor ka ng’ato ka ng’ato ni e bwo bandech jatendgi kendo e bwo bandech dhoodgi. Ginigur hembegi molworo Hemb Romo, kendo momanyore kode.
3Koro magi e dhoudi manogur hembegi yo wuok chieng, e nyim Hemb Romo: Jo-Juda nobed e bwo bandech kambigi, kochan e ogendgi mag lweny. Jatendgi en Nashon wuod Aminadab. 4Ogandane mar lweny romo ji alufu piero abiriyo gang’wen gi mia auchiel. 5Jo-Isakar ema nogur hembegi machiegni gi jo-Juda. Jatendgi en Nethaneel wuod Zuar. 6Ogandane romo ji alufu piero abich gang’wen gi mia ang’wen. 7Butgi jo-Zebulun ema nobedie. Jatendgi en Eliab wuod Helon. 8Ogandane mar lweny romo ji alufu piero abich gabiriyo gi mia ang’wen. 9Kamano ji duto manie kambi mar jo-Juda, kochan e ogendgi, romo alufu mia achiel gii piero aboro gauchiel gi mia ang’wen. Ka oganda jo-Israel duto chako wuoth, to gin ema gikwongo.
10Magi e dhoudi ma nobed yo milambo: Jo-Reuben nobed e bwo bandech kambigi kochan e ogendgi mag lweny. Jatendgi en Elizur wuod Shedeur. 11Ogandane mar lweny romo ji alufu puero ang’wen gauchiel gi mia abich. 12Jo-Simeon ema nobed butgi. 13Jatend jo-Simeon gogo nobed Shelumiel wuod Zurishadai. Ogandane mar lweny romo ji alufu piero abichh gochiko gi mia adek. 14Bang’e to jo-Gad ema nobedie. Jatendgi en Eliasaf wuod Reuel. 15Ogandane mar lweny romo ji alufu piero ang’wen gabich gi mia auchiel gi piero abich. 16Kamano ji duto manie oganda jo-Reuben, kochan e ogendgi mag lweny, romo alufu mia achiel gi piero abich gachiel kod mia ang’wen gi piero abich. Gin ema giniwuog mar ariyo.
17Bang’gi to Hemb Romo ema nowuogi, ka kambi jo-Lawi osiko kargi e dier kambe mamoko. Ka giwuotho, to ginichanre mana kaka kambegi ochanore, ka ng’ato ka ng’ato ni e bwo bandeche.
18Dhoudi ma nobed yo podho chieng’ e magi: Jo-Efraim nobed e bwo bandechgi, kochan e ogendgi mag lweny. Jatendgi en Elshama wuod Amihud. 19Ogandane mar lweny romo ji alufu piero ang’wen gi mia abich. 20Jo-Manase ema nobed butgi. Jatend jo-Manase en Gamaliel wuod Pedazur. 21Ogandane mar lweny romo ji alufu piero adek gariyo gi mia ariyo. 22Bang’ jogo jo-Benjamin ema nobedie. Jatendgi en Abidan wuod Gideoni. 23Ogandane mar lweny romo ji alufu piero adek gabich gi mia ang’wen. 24Kamano ji duto manie kambi jo-Efraim, kochan e ogendgi mag lweny romo ji alufu mia achiel gaboro gi mia achiel. Gin ema giniwuog mar adek.
25Dhoudi ma nobed yo nyandwat e magi: Jo-Dan nobed e bwo bandech kambigi, kochan e ogendgi mag lweny, jatendgi en Ahiezel wuod Amishadai. 26Ogandagi romo ji alufu piero auchiel gariyo gi mia abiriyo. 27Jo-Ashur ema nobed butgi. Jatendgi en Pagiel wuod Okram. 28Ogandane mar lweny romo ji alufu piero ang’wen gachiel gi mia abich. 29Jo-Naftali ema nobed but dhoodno. Jatendgi en Ahira wuod Enan. 30Ogandane romo ji alufu piero abich gadek gi mia ang’wen. 31Kamano ji duto manie kambi jo-Dan romo alufu mia achiel gi piero abich gariyo gi mia auchiel. Gin ema giniwuog achien e bwo bandechegi, kochan-gi e ogendgi mag lweny.
32Mago e jo-Israel mane okwan kaluwore gi dhoutgi. Kar romb ji duto e kambi, kochan e ogendgi mag lweny romo ji alufu mia auchiel gi adek, gi mia abich gi piero abich.
33Kane ikwano jo-Isarel, to jo-Lawi ne ok kwan, nikech kamano e kaka Ruoth Nyasaye nochiko Musa. 34Jo-Israel notimo mana kaka Ruoth Nyasaye nochiko Musa. Ne gibworo e bwo bandechegi, kendo ne giwuotho e bwo bandechegigo, ka ng’ato ka ng’ato nigi joodgi e dhoodgi mana kaka nonyisgi.