Lemo mar yudo konyruok e tho
1A Ruoth Nyasaye ma Jawarna,
aywakni odiechieng’ gotieno duto pile.
2Winj lemona, kendo chik iti ni ywakna mondo ikonya,
3nikech thagruok mang’eny osemaka,
kendo an mana e lak tho.
4An achiel kuom jogo duto machiegni tho,
kendo tekona duto orumo.
5Ojwang’a e kind joma otho.
Adier, achalo gi ng’ama onegi, monindo ei liel,
ma wiyi osewilgo chuth, kendo ma koro ok nyal konyo.
6Isewita e pier bur piny.
En bur motimo mudho, kendo matut miwuoro!
7Ikuma marach kikecho, kendo apaka mag mirimbi nega.
8Isemiyo osiepena oringa.
Adier, isemiyo achalo ni osiepena, gima bwogogi.
Olorna, kendo ok anyal wuok.
9Wengena kethore nikech chandruok ma an go.
A Ruoth Nyasaye, aluongi pile, kendo alami kating’o bedena malo.
10Bende itimo honni ni joma otho adier?
Koso joma otho nyalo paki?
11Bende joma otho winjo wach herani mosiko?
Koso bende giwinjo wach ng’wononi e piny joma otho?
12Bende honni mitimo nenore kama otimo mudhono?
Koso bende ng’wononi nenore e piny ma wich owilgono.
13A Ruoth Nyasaye, aluongi mondo ikonya.
Alami okinyi kokinyi.
14Ere gima omiyo idaga, A Ruoth Nyasaye?
Ang’o momiyo ipandona wang’i?
15Chakre tinna aseyudo chandruok machiegni nega.
Thagruok misemiya, osetieko tekona.
16Mirimbi mager nega dwaro nyuma ka apaka,
kendo monj malich misemonjago omiya luoro ma dwaro nega.
17Odiechieng’ duto gilwora mana ka ataro,
kendo gigeng’ona koni gi koni.
18Isemiyo koda ka osiepena mohera oringa.
Tinde mudho kende e osiepna modong’!