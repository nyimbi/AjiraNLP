1
Bang’ mago, Daudi nowacho ni oganda jo-Israel mane osechokore niya, “Solomon wuoda ma Nyasaye oseyiero, pod en rawera to tijni e tich maduong’, nikech odni ok en mar dhano, to en mar Ruoth Nyasaye. 2Asetemo kar nyalona, maiko gik moko ni tich Od Nyasacha, kaka dhahabu gi mula gi nyinyo gi yien kod kite mabeyo ma nengogi tek mag loso ot, kendo mag gedo. 3To bende agolo kuom mwanduna awuon 4dhahabu moa Ofir, moromo kilo alufu mia achiel, gi fedha maler moromo kilo mia ariyo, mondo obawgo kor udi, nikech ahero Od Nyasacha. 5Mago notigo tich dhahabu gi tich fedha kod tich moro amora ma jotich molony dwaro. To koro ere ng’ama oyie golo chiwo ni Ruoth Nyasaye gi chuny achiel kawuono?”
6Mi jodong dhoudi, gi jotelo mane rito dhout Israel gi jotend ogend lweny madongo gi matindo kod jotelo mag tich ruoth, 7noyie gi chuny achiel mogolo dhahabu moromo kilo alufu mia ariyo, gi pesa moromo darik alufu apar, gi fedha kilo alufu mia ang’wen, gi mula kilo alufu mia auchiel, gi nyinyo moromo kilo tara ang’wen mondo ogergo Od Nyasaye. 8Bende joma ne ni kod kite ma nengogi tek nochiwogi ni Jahiel ma ja-Gershon mondo okan-gi e kar keno mar Od Ruoth Nyasaye. 9Ji duto ne mor ahinya nikech ne gineno ka jogo golo chiwo ni Ruoth Nyasaye gi chuny achiel.
Daudi ogoyo ni Nyasaye erokamano
10Daudi bende ne mor, kendo nopako Ruoth Nyasaye e nyim ogandano, kowacho niya, “A Ruoth Nyasaye ma Nyasach Israel, nyingi mondo obed gi duong’ ndalo duto nyaka chieng’. 11
A Ruoth Nyasaye, duong’ gi pak gi teko gi loch gin magi, nimar in e wuon gik moko duto manie polo gi piny, kendo iduong’ moloyogi duto. 12Mwandu gi duong’ a kuomi, kendo in ema irito ji duto. Teko gi nyalo bende ipogo ni ji. 13Koro wagoyoni erokamano Nyasachwa, kendo wapako nyingi maler.
14“An to an ng’a, kata joga gin ng’a gini, ma dimi wagol chiwo gi mor kama? In ema ichiwo gik moko duto, kendo wadwokoni mana gik misemiyowa. 15Wan mana welo kendo jodak e nyimi, kaka kwerewa bende nobet. Ndalowa e piny ka, chalo gi tipo makadho, kendo waonge kar dak mosiko. 16Ruoth Nyasaye ma Nyasachwa, mwandugi duto mwasechoko mondo wagernigo ot oa kuomi, kendo gin meki. 17A Nyasaye, ang’eyo ni inono chuny dhano, kendo adiera ema ihero. Asemiyi chiwogi duto gi mor kendo gi chuny makare, to koro amedo bedo gi ilo kaneno jogigi, bende ka goloni chiwo gi mor. 18A Nyasach Ibrahim gi Isaka kod Israel kwerewa, yie imi jogi obed gi chuny mang’won kama nyaka chieng’, kendo imi gipari. 19Kony Solomon wuoda mondo omak chikeni gi bucheni mondo ochopgi duto, kendo oger Hekalu ma koro aseikone gik moko.”
Solomon odoko ruodh Israel kar Daudi
(1 Ruodhi 2.10-12)
20Eka Daudi nowacho ni ji duto niya, “Denduru Ruoth Nyasaye ma Nyasachu!” Mi oganda duto nopako Ruoth Nyasaye ma Nyasach kweregi, ka gigoyo chonggi piny, mi gikulore nyaka e lowo e nyim Ruoth Nyasaye, kendo e nyim Ruoth.
21Kinyne ne gitimo ni Ruoth Nyasaye misengni gi ruedhi alufu achiel, gi imbe alufu achiel, gi nyirombe alufu achiel, kaachiel gi misengni miolo piny, kod misengni moko mang’eny moromo jo-Israel duto. 22Chieng’no ne gichiemo kendo gimetho e nyim Ruoth Nyasaye gi mor maduong’. Bang’e ne gichako giketo Solomon wuod Daudi e kom ruoth, kendo ne giwire gi mo mondo obed jatendgi ma Ruoth Nyasaye oyiero. To Zadok bende ne owir mondo obed jadolo. 23
Kuom mano, Solomon nobedo ruodh jo-Ruoth Nyasaye kar Daudi wuon mare, mi nodhi maber, kendo jo-Israel duto nomiye luor. 24Jotelo kod jolweny duto, kaachiel gi yawuot Daudi, nosingore ni giniyie loch Solomon. 25Ruoth Nyasaye nomiyo Solomon duong’ ma onge ruodh Israel moro mane osebedogo.
26Daudi wuod Jesse nobedo ruodh Israel duto 27
kuom higni piero ang’wen. E Hebron nobedoe ruoth kuom higni abiriyo, to e Jerusalem higni piero adek gadek. 28Notho ka hike oniang’, kendo ka en gi luor kod mwandu mogundho. Solomon wuode nodoko ruoth kare. 29Gik moko duto mane otimore e ndalo loch Daudi ondiki e Kitap Samuel janen, gi Kitap Nathan janabi, kod Kitap Gad ma bende janen. 30Weche duto mag loch Daudi, gi tekone, kod weche Israel, kaachiel gi mag pinje duto ondiki e kitepego.