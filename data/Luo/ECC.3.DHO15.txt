Gimoro amora nigi kindene
1Gimoro amora ma timore e pinyni timore mana e kinde ma Nyasaye oseketone.
2Nitie kinde mar nywol,
gi kinde mar tho,
kinde mar pitho
gi kinde mar putho,
3kinde mar nek,
gi kinde mar chengo,
kinde mar muko,
gi kinde mar gero,
4kinde mar kuyo,
gi kinde mar mor,
kinde mar ywak,
gi kinde mar miel,
5kinde mar keyo kite,
gi kinde mar choko kite,
kinde mar kwakruok,
gi kinde ma ok kwakruokie,
6kinde mar dwaro gimoro,
gi kinde ma gimoro lalie,
kinde mar rito gimoro,
gi kinde mar wito gimoro,
7kinde mar yiecho gimoro,
gi kinde mar bepo,
kinde mar ling’,
gi kinde mar wuoyo,
8kinde mar hera,
gi kinde mar sin,
kod kinde mar lweny
gi kinde mar kue.
9Ka kamano, to ere ohala ma dhano yudo kuom tichne duto? 10Koro ang’eyo tich ma Nyasaye osechanonwa. 11Oseketo kinde mowinjore ni gimoro amora. Osemiyowa gombo mar ng’eyo gik mabiro timore, to ok osemiyowa fwenyo gik moko duto motimo. 12Kuom mano ang’eyo ni gima dhano nyalo timo en mana bedo mamor, kendo chamo piny ka pod ongima. 13Wan waduto onego wachiem kendo wamethi kendo wabed mamor, ka wachamo mwandu ma waseyudo. Mano en gima Nyasaye ema chiwo.
14Ang’eyo ni gimoro amora ma Nyasaye otimo siko nyaka chieng’. Ok inyal medoe gimoro, bende ok inyal goloe gimoro. Osetimo kamano mondo dhano oluore. 15Gimoro amora matimore nosetimore chon, kendo gimoro amora mabiro timore bende nosetimore. Nyasaye miyo gik moko duto nwoyore anwoya.
Adiera onge e piny
16Bende aseneno ni e pinyni, kama adiera gi bura onego bedie, to richo ema betie. 17Ne awacho e chunya niya, “Nyasaye biro yalo joma kare gi joma richo machalre, nikech kata mana e piny mabiro, gik moko duto te notimre mana e kinde moketnigi.” 18Ne aneno ni Nyasaye temo ji mondo onyisigo ni ok giber moloyo le. 19Chutho, gimoro achiel ochomo dhano gi le machalre. Dhano tho mana kaka le bende tho. Adier, giyueyo mana machalre. 20Giduto ne gia kuom lowo, kendo kanyo ema ginidogie giduto. Kamano giduto gidhi kama chalre. 21Ere kaka ng’ato nyalo ng’eyo ni chuny dhano dhi e polo, to chuny le dhi e lowo? 22Kuom mano, ne afwenyo ni kara gima dhano nyalo timo en mana chamo mwandu moseyudo, nikech mano ema Nyasaye osemiye, nimar ok onyal ng’eyo gima biro timore ka osetho.