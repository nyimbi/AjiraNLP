Lemo mar goyo ni Nyasaye erokamano kuom ng’wonone
1A Ruoth Nyasaye, agoyoni erokamano gi chunya duto.
Apaki gi wer e nyim nyiseche.
2Akulora piny kachomo Hekalu mari maler,
kapako nyingi nikech herani mosiko kod adierani,
kendo nikech iseyaro singruokni, modoko malach ka polo.
3Kane aluongi, to ne idwoka,
kendo ne itega gi tekoni.
4A Ruoth Nyasaye, ruodhi duto mag piny biro paki,
nikech gisewinjo wecheni.
5Gibiro wero gik ma isetimo,
kendo gibiro pako duong’ni maler.
6Kata obedo ni in malo chutho, A Ruoth Nyasaye,
to pod ikecho joma ni e piny. Josunga bende ok nyal pondoni!
7Kata e kinde ma masiche oketa diere, to irita maber.
Ikwedo wasika ma jokwinyo,
kendo iresa gi teko mar badi ma kor achwich.
8Ibiro timo gik moko duto ma isesingorina.
A Ruoth Nyasaye, herani mosiko ochwere,
omiyo kik iwe tich ma isechako, mak itieko.