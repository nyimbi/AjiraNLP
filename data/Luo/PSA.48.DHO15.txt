Ber gi duong’ mar Sayun
1Ruoth Nyasachwa duong’!
Omiyo nyaka apake ahinya e dalane manie wi gode maler.
2
Sayun, god Nyasaye, bor kendo ber.
Ee, dala Ruoth maduong’ kelo mor ni piny ngima.
3Joma odak e ut Jerusalem madongo,
oseng’eyo ni Nyasaye e kar konyruok motegno.
4Ruodhi nochokore kanyakla,
mi obiro mondo omonj got Sayun.
5To ka ne gineno godno, ne gibwok,
kendo luoro nomakogi, mi giringo.
6Luoro gi rem nomakogi kanyo,
mana ka dhako ma muoch kayo,
7kendo ne gitagore,
mana ka yiedhi madongo madhi Tarshish, ma yamb ugue tago.
8Ne awinjo gik ma Nyasaye osetimo,
to koro wasenenogi gi wang’wa
e dala Ruoth Nyasachwa ma Nyasach ogendini.
En dala ma oguro motegno nyaka chieng’.
9A Nyasaye, waparo herani mosiko ei Hekalu mari.
10Ji duto paki kuonde duto,
kendo humbi oselak e piny duto.
Irito ji adiera,
11omiyo jo-Sayun bedo mamor.
Ing’ado bura kare, omiyo ilo opong’o mier mag Juda.
12Wuothuru e got Sayun, kendo lworeuru,
kukwano kuonde moger maboyo mag ng’icho
13Bende nonuru ohingane,
kaachiel gi kuonde mochiel motegno mag siro lweny,
14mondo chieng’ moro unyis tieng’ mabiro
ni Nyasayeni en Nyasaye mochwere,
kendo obiro telonwa nyaka chieng’.