Masich tho mar jamni
1Ruoth Nyasaye nowacho ni Musa niya, “Dhiyo ir Farao mondo inyise ni Ruoth Nyasaye ma Nyasach jo-Hibrania owacho kama, ‘We joga oa mondo odhi olama. 2To ka idagi weyogi, 3to abiro kelo tho marach kuom fareseni gi kenjeni gi ngamiani gi dhogi kod rombi gi dieki. 4Jamb jo-Israel to ok abi timonigi gima abiro timoni jamb jo-Misri, mi onge chiach ja-Israel kata achiel ma notho.’ 5Bende Ruoth Nyasaye oseketo odiechieng’, kowacho ni kiny ema notimie kamano e pinyni duto.” 6Kinyne Ruoth Nyasaye notimo kaka nowacho, mi jamb jo-Misri duto notho, to chiach jo-Israel ne ok otho kata achiel. 7Kane Farao oneno to nonyise ni onge chiach ja-Israel mane otho kata achiel. To kata kamano wiye ne pod tek, mi ne ok oyie mondo jo-Israel oa.
Masich tuo buche
8Ruoth Nyasaye nowacho ni Musa gi Harun niya, “Jukuru buch kendo gi lwetu, mondo Musa okir e kor yamo e nyim Farao. 9Buruno biro lokore buru mayom e piny Misri duto, kendoo obiro kelo tuo buche malokore adhonde kuom ji gi jamni.” 10
Kamano ne gijuko buru e kendo mi gidhigo ir Farao. Eka Musa nokiro buruno e kor yamo, mi buruno nokelo tuo buche ma nolokore adhonde kuom ji gi jamni. 11Ajuoke ne ok nyal piem gi Musa nikech gin bende dendgi ne buche okuodo, mana kaka jo-Misri mamoko. 12Ruoth Nyasaye nomiyo wi Farao odoko matek, mi ne ok odewo Musa gi Harun, mana kaka Ruoth Nyasaye nosenyiso Musa.
Masich pe
13Bang’e Ruoth Nyasaye nowacho ni Musa niya, “Dhi ir Farao gokinyi mang’ich, mondo inyise ni Ruoth Nyasaye ma Nyasach jo-Hibrania owacho kama: ‘We joga oa mondo odhi olama. 14To wang’ni, ka ok itimo kamano, to in ema abiro kumi kaachiel gi jodongi kod jogi, kakelonu sand duto mondo ing’e ni onge ng’at marom koda e piny ngima. 15Ka dine arie bada mi agoyi gi tuo moro, kaachiel gi jogi, to dikoro kari oselal. 16
To aseweyi ibet mangima mana ni mondo anyisigo tekona, kendo mondo humba olag e piny ngima. 17To kaka pod ithago joga, kendo ok iyienigi mondo gia, 18kiny kar sa ma kama, naor pe malich ma pok one e piny Misri nyaka nene. 19Koro gol chik mondo jambi kod gigi duto man oko orwak e udi, nimar pe biro goyo ji kod jamni mowe oko, mi gibiro tho giduto.’ ” 20Luoro nomako jodong Farao moko nikech gima Ruorh Nyasaye nosewachono, omiyo ne gikelo wasumbgi gi jambgi e udi piyopiyo. 21To joma ne ok odewo wach Ruoth Nyasaye noweyo wasumbgi gi jambgi mana oko.
22Ruoth Nyasaye nowacho ni Musa niya, “Rie lweti kochomo polo mondo pe ogo ji gi jamni kod buya duto man piny e Misri.” 23Kamano Musa norieyo ludhe kochomo polo, mi Ruoth Nyasaye nooro mil polo kaachiel gi pe mi polo nogoyo piny. Ruoth Nyasaye nomiyo pe ogoyo Misri malich, 24
ka polo mil koni gi koni. Ne en pe marach mane pok one e piny Misri nyaka nene. 25Pe nogoyo gik moko duto, kaachiel gi ji kod jamni mane ni oko kuonde duto e piny Misri. Bende nogoyo buya manie piny, moturo yien duto. 26To mak mana piny Goshen kende mane jo-Israel odakie, ema ne ok ogoyo.
27Farao noluongo Musa gi Harun, mowachonigi niya, “Koro asekotho. Ruoth Nyasaye e man kare, to an, kaachiel gi joga, ema wasetimo marach, 28lamnwa Ruoth Nyasaye, nikech pe gi polo osegoyowa mohingo tekowa. Asingora ni abiro weyou mondo udhi ma ok urito gimoro kendo.” 29Musa nowachone niya, “Ka asea e dalani, to abiro rieyo bada kalamo Ruoth Nyasaye. Polo biro weyo mor, kendo pe bende biro chok mondo omi ing’e ni Ruoth Nyasaye e wuon piny ngima. 30To ang’eyo ni in kaachiel gi jodongi pod ok uluoro Ruoth Nyasaye.”
31(Tworo gi shairi nokethore chuth, nimar noyudo ka tworo osetegno, to shairi ne koro eka mino. 32To ngano ne ok okethore nimar ojachiek achien.) 33Musa noa ir Farao, mowuok e dala. Eka noting’o bedene malo kolamo Ruoth Nyasaye, mi mor polo gi pe norumo, kendo koth bende nochok. 34Kane Farao oneno ni gigo duto noserumo, nochako oketho, mi chunye, kaachiel gi chuny jodonge nomedo mana bedo matek. 35Kamano wi Farao nomedo bet matek, mi notamo jo-Israel dhi, mana kaka Ruoth Nyasaye nosemiyo Musa owacho.