Wer mipakogo tim makare mar Nyasaye
1Weruru wer manyien ni Ruoth Nyasaye,
nimar osetimo gik malich miwuoro,
kendo oselocho gi tekone maler.
2Ruoth Nyasaye ne onyiso ji ni oselocho,
mi ne omiyo ogendini ong’eyo ratiro kaka oreso ji.
3Orito singruok mane otimo kod jo-Israel, gi adiera,
konyisogo ni oherogi gi hera mosiko.
Ji duto oseneno resruok moa kuom Nyasachwa.
4Un ji duto modak e piny, weruru ni Ruoth Nyasaye gi ilo.
Ee, pakeuru gi wer, kukok gi mor.
5Weruru ni Ruoth Nyasaye wende pak gi thum.
Adier, gouru thumbe mamit,
6kaachiel gi asili kod tung’
kukok gi ilo e nyim Ruoth Nyasaye ma ruodhwa.
7In nam, wuo, kaachiel gi gik moko manie iyi.
To in piny, kod ji duto modak e iyi, weruru.
8Un nembe madongo, pamuru,
kendo un gode, weruru gi ilo kanyakla ni Ruoth Nyasaye,
9nimar obiro mondo orit piny.
Adier, obiro rito ogendini duto mae piny
gi bura makare kod adiera.