Thagruok jo-Israel e piny Misri
1
Jo-Israel ma nodhi Misri gi Jakobo, moro ka moro gi joode, e magi: 2Reuben gi Simeon gi Lawi gi Juda 3gi Isakar gi Zebulun gi Benjamin 4gi Dan gi Naftali gi Gad kod Asher. 5Kar romb joka Jakobogo duto noromo piero abiriyo. (Josef to noyudo ka ni Misri.)
6Bang’e achien, Josef gi owetene kod tieng’no duto notho. 7
To jo-Israel nonywolo nyithindo mang’eny, mi ginya ahinya, kendo ne gipong’o piny, nyaka ne gibedo oganda maratego.
8
Koro ruoth manyien mane ok ong’eyo wach Josef nochako tich e Misri. 9Nowacho ni joge niya, “Neuru! Jo-Israel osedoko oganda maduong’ kendo maratego, ma koro nyalo loyowa. 10
Nyaka watang’, mondo watamgi kik ginya, nimar kapo ni lweny owuok, to kamoro ginyalo dok ni wasikwa, mondo giked kodwa, mi giring gia e pinywa.” 11Kuom mano, jo-Misri noketo jo-Israel e tij athwon, ka nyipeche ritogi mondo giti matek, eka gibed moboch. Mano e kaka ne gigero ni Farao miech keno miluongo ni Pithom gi Rameses. 12To kaka nomed sandogi e kaka ne gimedo bedo mang’eny kendo gilandore, nyaka jo-Misri nodoko mosin kodgi, kendo oluorogi. 13Kuom mano ne gibembo wasumbgi ma jo-Israel gi tich mapek, 14ka gimiyo ngimagi doko matek gi tije achune mag nyono lowo, gi loso matafari, kod tije duto mag pur.
15Bang’e ruodh Misri nowacho ni mond Hibrania ariyo ma jocholo, miluongo ni Shifra gi Pua, niya, 16“Ka ucholo mond jo-Hibrania, mi uneno ka dhako moro onywolo nyathi ma wuowi, to neguru nyathino. To ka en nyathi ma nyako, to kik unege.” 17To jocholo noluoro Nyasaye, omiyo ne gichayo chik ruoth, mi ne ok ginego nyithindo machwo. 18Ruodh Misri noluongo jochologo, mopenjogi gimomiyo giweyo nyithindo machwo, mak ginego. 19Ne gidwoke niya, “Mond jo-Hibrania ok chal gi mond jo-Misri. Gin muchgi thoth, omiyon ginywolo nyithindo piyopiyo, kapok jacholo ochopo irgi.” 20Kuom mano Nyasaye noguedho jochologo, kendo jo-Israel nomedo nya, modoko oganda maratego ahinya. 21Nyasaye nomiyo jocholo obedo gi nyithindo kod nyikwayo nikech ne giluore.
22
Bang’e Farao nochiko joge duto niya, “Nyithindo ma chwo duto ma jo-Hibrania onywolo, mondo uwit e aora Nael, to nyiri uwe odongi.”