Elifaz owacho ni Ayub nigi richo madongo
1
Eka Elifaz nodwoko niya,
2“Bende dhano nyalo konyo Nyasaye adier,
kata da bed ni oriek manadi?
3Ere gima Nyasaye yudo, kata da bed ni in ng’at makare?
Koso iparo ni kidimbori, to mano konye gang’o?
4Kik ipar ni Nyasaye kumi kendo yali nikech iluore!
5Ooyo, okumi mana nikech isetimo richo mang’eny ahinya,
kendo mana nikech timbeni maricho okadhore.
6Ne ikawo lep owadu, mi iweye duk,
ni eka mondo ochuli pesa mane oholo kuomi.
7Joma riyo oloyo, ne ituono pi mondo omodhi,
bende ne itamori miyo joma odenyo chiemo mondo ocham.
8Ne ikonyori gi tekoni ma in go kod duong’ni, mi ikawo piny duto.
9Ok en mana ni ne idagi konyo mond liete kende,
to nyithi kiye bende ne ithago,
kendo imayogi gik mane gin go.
10Mano omiyo masiche olwori koni gi koni,
kendo ipo nono ka luoro ohewi.
11Piny olokore mudho ma ok inyal neno gimoro,
kendo ohula oyuoyi.
12Donge Nyasaye odak e polo kuma bor moloyo,
kendo orango sulue mana e bwoye, kata obedo ni gin mabor kamano?
13To eka in to pod ipenjo ni, ‘Nyasaye ong’eyo ang’o?’
Bende ni, ‘Ere kaka onyalo yalowa, to boche polo oime?’
14Iparo ni boche polo motimo rumbi nyalo mone neno,
kowuotho e kind polo gi piny?
15Par ane yore ma joma timbegi richo osebedo ka luwo.
16Joma luwo yore ma kamago tho ka pok ndalogi ochopo,
ka gima ohula oyuoyogi.
17Gin e joma ne odagi Nyasaye,
kendo mane paro ni ok onyal kumogi.
18To eka Nyasaye nogo ema oseguedhogi gi mwandu!
An ok anyal ng’eyo gima ji ma timbegi richo paro!
19Ka joma beyo oneno ka ikumo joma timbegi richo, to gibedo mamor,
kendo joma onge ketho bende nyiero.
20Mwandu duto mag joricho okethi,
kendo mach wang’o gimoro amora modong’.
21Koro in Ayub, winjri gi Nyasaye,
mondo iwe kwane ka jasigu.
22Ka itimo kamano, to obiro guedhi.
Winj puonjne, kendo imak wechene e chunyi.
23Adier, nyaka iduog ir Nyasaye kibolori,
kendo itiek timbe maricho manie dalani.
24Wit dhahapi kucha.
Ee, wit kata mana dhahapi maler e chuoth aora moduono.
25Mondo Nyasaye Manyalo Gik Moko Duto obed dhahapi,
kendo obed fedha modhurni tuche tuche.
26Bang’e ibiro geno kuom Nyasaye pile,
kendo ibiro yudo ni en e tiend mor ma in go.
27Ka ilemo, to obiro winji,
kendo inichop singruok duto mane itimo.
28Gimoro amora michano timo, nodhi maber.
29Nyasaye tieko josunga,
to oreso joma obolore.
30Obiro resi ka ionge gi ketho,
kendo ka itimo gima kare.”