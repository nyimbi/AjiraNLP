Tho Saulo gi yawuote
(1 Weche mag Ndalo 10.1-12)
1Noyudo jo-Filistia kedo gi jo-Israel, kendo jo-Israel noringo, kinegogi e got Gilboa. 2Jo-Filistia nojuko Saulo kod yawuote ma Jonathan gi Abinadab kod Malkishua, kendo ne ginego yawuotego. 3Lweny nohingo Saulo, mi jodir-asere noyude, mochwowe kendo ohinye marach. 4Saulo nowacho ni jating’ne gi lweny niya, “Wuodh liganglani, inegago, nono to joma kia Nyasayegi biro chwowa, kendo nyiera.” To jalo nodagi, nikech noluor ahinya. Emomiyo Saulo nomako liganglane owuon, mochwoworee. 5To kane jating’ne gi lweny oneno ni Saulo osethoo, en bende nochwowore e liganglane, motho gi kanyo. 6Kamano, Saulo, kaachiel gi yawuote adek, gi jating’ne gi lweny, kod joge duto, notho chieng’no. 7Kane jo-Isreal mane odak e holo machielo, kaachiel gi joma nodak loka Jordan, oneno ni jolwenj Israel oseringo, kendo ni Saulo gi yawuote josetho, ne gibolo miechgi kanyo, mi gin bende ne giringo. Bang’e jo-Filistia nobiro, modak e miergo.
8Kinyne, kane jo-Filistia obiro dedo jomotho, ne giyudo ringre Saulo gi ringre yawuote adek, koriere e got Gilboa. 9Ne ging’ado wiye oko, kendo ne gikawo gige mag lweny. Eka ne gioro joote e piny jo-Filistia duto, mondo oter wach maberno ni nyisechegi kod jopinygi. 10Ne giketo gik Saulo mag lweny e od nyisechegi mamon, miluongo ni Ashtaroth, kendo ne gitueyo ringre e kor ohinga mar Bethshan. 11To kane jo-Jabesh-gilead owinjo gima jo-Filistia osetimo ni Saulo, 12thuondi duto nowuok, mowuotho otieno duto. Ne gigolo ringre Saulo kod ringre yawuote e ohinga mar Bethshan, mi gikelogi Jabesh, kendo ne giwirogi gi gik mang’ue ng’ar kanyo. 13Eka ne gikawo chokegi, mi giyiko e tiend yath moro man Jabesh, kendo ne gitueyo chiemo ndalo abiriyo.