Ochiw Akior e lwet jo-Israel
1Kane koko mar joma ne olworo kar bura osekue, Holoferno jaduong’ jolwenj Asuria norogo ni Akior e nyim ji duto moa e pinje mamoko, kod jo-Amon duto, kowacho niya, 2“In Akior, iparo ni in ang’o, in kaachiel gi jolweny ma jo-Amon makedo mana ni joma chulogigi! Iparo ni in jakor wach e kindwa kawuono koso, kitemo hoyowa ni mondo kik waked gi jo-Israel, kendo kiwacho ni Nyasachgi biro konyogi? Ere Nyasaye moro machielo ma ok mana Nebukadnezar? En owuon obiro nyisogi tekone konegogi maonge modong’, kendo Nyasachgino ok noresgi ngang’! 3To wan jotich Nebukadnezar, wabiro tiekogi kadiemo wang’, mana ka gima gin ng’at achiel kende. Ok ginyal siro teko mar joidh farese mawa. 4Wabiro wang’ogi, kendo godegi biro madho rembgi mi mer. Pewegi bende biro pong’ gi ringregi. Ooyo, ok ginyal sirowa kata matin, to gibiro tho giduto! Ruoth Nebukakadnezar ma ruodh piny ngima ema owacho kamano. Osewuoyo, kendo gima osewacho biro timore mak orem!.
5“To in Akior, ma jalweny jo-Amon makedo mana nikech ichuli, ne irikni kiwacho wechegi, omiyo ok inichak ine wang’a kendo, nyaka chop chieng’ ma anachulie kuor ni jobayo mane oringo koa Misrigo! 6Chieng’no ligengni mag jolwenja kod tonge mag jodonga mag lweny nopow kori mbure! Initho mana kaka jo-Israel biro tho chieng’ ma anamonjgie! 7Koro jotichna biro kawi mi teri e piny gode, kendo gibiro weyi machiegni gi dala moro manie yo ming’adogo gode. 8Ok initho nyaka chop ine masira kaachiel gi jogo. 9To ka iparo e chunyi ni ok wanamakgi, to ang’o momiyo ibedo mosin e chunyi kamano? Nyaka ing’e ni asewuoyo, kendo onge wachna kata achiel ma noyud ni nono!”
10Eka Holoferno nogolo chik ni jotichne mondo omak Akior, oter Bethulia, kendo ochiwe e lwet jo-Israel. 11Kuom mano, jotichne nokawe mogole e kambi. Ne ging’ado kode pap, mi gichiko piny gode nyaka ne gichopo e sokni manie bwo Bethulia. 12Kane joma odak e dala mar Bethulia onenogi, ne gikawo gi lwenjegi piyopiyo, kendo ne giidho ewi gode. Jodir orujre to nochielo ja-Asuriago gi kite katemo geng’ogi mondo kik giidh malo. 13Kata kamano, jogo nogeng’ore e tiend got, kendo ne gitueyo Akior mi giweye kuno, ka gidok ir jaduong’gi.
14Bang’e jo-Israel noa e dalagi mi olor kuno ir Akior. Ne gigonye, mi gidhi kode Bethulia, kendo gitere e nyim jodong dala. 15E kindeno jodong dalano ne Uzia wuod Mika ma jadhood Simeon, gi Kabris wuod Gothoniel, kod Karmis wuod Melkiel. 16Jogo noluongo jodong dala duto, kendo yawuowi gi nyiri bende nodhi e bura piyopiyo. Eka ne giketo Akior e dier ji, ka ji duto oluore, kendo Uzia nopenje mondo onyisgi gima nosetimore. 17Nodwoko kowachonigi weche mane ji osewacho e buch Holoferno, kod gima en owuon nowacho e nyim jotend Asuria. Bende nonyisogi kaka Holoferno nosesungore kathiano kaka obiro timo ni jo-Israel malit! 18Kane ji owinjo kamano, ne gipodho piny, mi gilamo Nyasaye ka giywak niya, 19“A Ruoth Nyasaye ma Nyasach polo, winjie nyadhi ma jogo nigo, kendo ikech ogandawa ma gidwaro thiro. Kawuono rangwa gi ng’wononi, wan joma owalnigi.” 20Bang’e ne giwuoyo gi Akior ka giduogo chunye kendo ka gipake ahinya. 21To kane gisetieko bura, Uzia nokawo Akior motero dalane, kendo noloso nyasi ni jodongo. Otienono duto, ne giywak ni Nyasach Israel mondo okonygi.