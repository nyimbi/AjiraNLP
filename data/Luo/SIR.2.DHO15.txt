Luoro Nyasaye e ndalo mag masiche
1Wuoda, kiikori tiyo ni Ruoth Nyasaye,
to nyaka iyie neno masiche.
2Bed gi adiera, kendo tim sinani,
kendo kik ibed maluor ka masira moro omaki.
3Mok kuom Nyasaye kendo kik iweye,
mondo iyud duong’ ka ngimani orumo.
4Yie gi gimoro amora motimoreni,
kendo kata kiyudo wichkuot gi kuyo,
to bed abeda modhil,
5nikech kata dhahabu itemo e mach,
e kaka itemo joma Nyasaye oyiero e masira makakni ka mach!
6Gen kuom Nyasaye, eka nokonyi.
Adier, luw yo moriere, kendo igen kuome.
7Un joma oluoro Ruoth, keturu chunyu kurito ng’wonone,
kendo kik ulokru uweye nikech dipo ka upodho.
8Un muluoro Ruoth, genuru,
kendo ok unurem mak uyudo pok maru.
9Adier, un muluoro Ruoth, genuru yudo gik mabeyo
gi mor mochwere kod ng’wono.
10Paruru ane tienge machon,
mondo une ane ka bende nitie ng’ama nogeno kuom Ruoth mi wiye okuot,
kata ng’ama noluoro Ruoth, mi Ruoth oweye,
kata ng’ama ne oywakne, mi ok odewe.
11Ruoth ng’won kendo muol.
Oweyo ni ji richogi,
kendo oresogi e ndalo ma ginie chandruok.
12Mano kaka unune malit,
un joma chunygi onyosore kendo lwetgi ojony!
Mano kaka inine malit, in jaketho mawuotho e yore ariyo!
13Mano kaka inine malit,
in ng’ama chunye ojony, ma ok ogeno kuom Nyasaye,
nimar Nyasaye ok norit joma kamago.
14Mano kaka unune malit, un museweyo kedo,
nimar unutim ang’o ka Ruoth obiro?
15Joma oluoro Ruoth kendo ohere,
ok tamre winjo wechene, to giluwo yorene.
16Adier, joma oluoro Ruoth kendo ohere,
timo mana gima ohero,
kendo giyudo mor kuom mako chikene.
17Joma oluoro Ruoth ikore ndalo duto,
kendo gibolorene ka giwacho niya,
18“Ber mondo wapodhi e lwet Ruoth, moloyo podho e lwet dhano,
nikech ng’wonone duong’, mana kaka nyinge bende duong’.”