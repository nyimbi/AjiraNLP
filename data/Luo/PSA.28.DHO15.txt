Lemo mar konyruok
1Aluongi, A Ruoth Nyasaye ma lwandana!
Winj ywakna, nikech ka ok idwoka,
to dabed e kanyakla mar joma dhi e piny joma otho.
2Winja ka aywakni mondo ikonya,
kating’o bedena malo, kochomo Hekalu mari maler.
3Kik ikuma kaachiel gi joricho.
Gin joma timo timbe mamono,
kendo ma wechegi mit, to chunygi opong’ gi sigu.
4
Kumgi kuom richo ma gisetimo.
Ee, kumgi kuom wechegi maricho duto,
kendo timnigi mana kaka owinjore kodgi.
5Ok gidew gik ma Ruoth Nyasaye osetimo,
kata gik ma osechueyo.
Omiyo obiro kumogi, mi otiekgi chuth.
6Pakuru Ruoth Nyasaye,
nimar osewinjo ka aywak ni mondo okonya.
7Ruoth Nyasaye e tekra, kendo e okumbana.
Asegeno kuome, mi okonya,
omiyo amor kendo awerone wende pak.
8Ruoth Nyasaye e teko joge,
orito ruoth ma oyiero kendo orese.
9A Ruoth Nyasaye, war jogi ma mwanduni iwuon kendo iguedhgi.
Bed jakwadhgi, kendo iritgi nyaka chieng’.