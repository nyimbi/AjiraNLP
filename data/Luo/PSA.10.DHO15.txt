Lemo mikwayogo mondo Nyasaye okum joricho
1A Ruoth Nyasaye,
ere gimomiyo in mabor ahinya kodwa kamano?
Ang’o momiyo ilalnwa e ndalo mag chandruok?
2Joricho sunga omako, kendo gisando joma odhier,
omiyo onego obathgi giwegi makgi!
3Jaricho pakore kuom gombone maricho.
Odagi Ruoth Nyasaye kendo okwedo ka wuoro omake.
4Owuoyo gi sunga niya,
“Nyasaye ok dew gik ma atimo, omiyo ok obi kuma.”
Mano e gima jaricho paro.
5Odhi maber kuom gik moko duto motimo.
Chik Nyasaye to odhiere winjo,
kendo ocharo wasike achara.
6Owacho e chunye niya,
“Onge gima biro tama timo,
kendo ok nayud chandruok ngang’.”
7
Wechene opong’ gi kuong’ kod miriambo kendo obwogo ji.
Dhoge yot e wacho weche maricho mag ajara.
8Obuto e mier, kendo onego ji maonge ketho ling’ling’.
Bende ochengo ng’at ma odwaro nego,
ka ng’atno kia gima timore.
9Okiye kama opondoe mana ka sibuor.
Ee, okiyo ng’at ma odwaro nego,
ka ochike gi obadho nyaka omake,
kendo oywaye kotere kuma odwaro.
10Ng’atno bambore e lowo kosehinye,
nikech teko mar jaricho ohewe.
11Jaricho wacho e chunye niya,
“Nyasaye ok dew.
Bende osemiyo wengene, kendo ok obi nena.”
12A Ruoth Nyasaye, bi mondo iresa.
Kik wiyi wil gi joma ithiro.
13Ere kaka jaricho nyalo jari, A Nyasaye,
kowacho ni Nyasaye ok bi kume?
14To adier ineno joma chandore kendo mokuyo,
bende pile iikori mar konyogi.
Ng’at ma ok nyal konyore chiwore e lweti,
nikech pile isebedo kikonyo jochan gi nyithind kiye.
15A Nyasaye, keth teko mar joricho kod joma acheje.
Kumgi kuom timbegi maricho, nyaka chop girum chuth.
16Ruoth Nyasaye, in e ruoth mochwere nyaka chieng’,
kendo joma ok ong’eyi biro lal nono e pinyi.
17A Ruoth Nyasaye, ichiko iti ni lemo mag joma obolore,
kendo itego chunygi.
18Bende iwinjo ywak joma ithiro, gi ywak nyithi kiye,
kendo ing’adonigi bura kare,
mondo kihondko kik chak mi giring giwe miechgi.