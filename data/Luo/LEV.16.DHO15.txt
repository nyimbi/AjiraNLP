Chieng’ pwodhruok mar oganda jo-Israel
1Kane yawuot Harun ariyo kande osetho kuom chiwo mach ma ok ni kare e nyim Ruoth Nyasaye, 2
Ruoth Nyasaye nowacho ni Musa niya, “Nyis Harun owadu ni kik okadh pasia, mi odonj e Kama Ler e nyim raum Sandug Muma miluongo ni kar ng’wono, mak mana e kinde moketi, nono to otho, nikech afwenyora gi e bor polo man ewi raum. 3
E kinde ka kinde ma Harun donjoe Kama Ler, to nyaka okel nyarwath mondo otimgo misango mar golo richo, kod im mondo otimgo misango miwang’o pep. 4Enorwak law dolo mabor gi sirwari mondo ogeng’go duge, kendo notue misip e nungone, kendo nosidh kilemba e wiye, mago duto nobed mag katana maber. Gin lep dolo, omiyo Harun nyaka lwokre ka pok orwakogi. 5Enokaw nyuogi ariyo kuom oganda jo-Israel mondo otimgo misango mar golo richo, kendo im achiel mondo otimgo misango miwang’o pep.
6Nyaka otim misango mar golo richo gi rwath mondo opwodhrego kaachiel gi joode. 7Bang’ mano, nokaw nyuogi ariyo kende nokelgi e nyim Ruoth Nyasaye e dho Hemb Romo. 8Nyaka ogo ombulu kuomgi mondo diel achiel obed mar Ruoth Nyasaye, to machielo obed mar Azazel.
9Eka nokaw diel ma ombuch Ruoth Nyasaye olwar kuome mi notimgo misango mar golo richo. 10Diel ma ombuch Azazel olwar kuome to nokel ka ngima e nyim Ruoth Nyasaye, mi nopwodhe. Eka noriembe odhi e thim ir Azazel.
11Harun nyaka chiw rwath mondo otimgo misango mar golo richo, kopwodhorego kaachiel gi joode. 12Enokaw tap mach moketie mach mogol e kendo-mar-misango manie nyim Ruoth Nyasaye kaachiel gi ubani mang’ue ng’ar moromo lwedo ariyo, mi nokel ei kama nogeng’ gi pasia. 13Eka nool ubani e majno e nyim Ruoth Nyasaye mondo ich ubani oim Sandug Rapar, mondo kik otho. 14Enokaw remb rwath, mi nokir gi lith lwete e bath raum koma ochomo yo wuokchieng’ kendo nokir remono nyadibiriyo gi lith lwete e nyim raum.
15
Bang’ mano noyang’ diel mitimogo misango mar golo richo ni oganda jo-Israel, mi noter rembe ei kama ogeng’ gi pasia, kendo nokir remono ewi raum, kendo e nyim raum, mana kaka nokiro remb rwath. 16Mano e kaka enopwodh Kama Ler kuom timbe mogak ma jo-Israel osedwanyego, kendo kuom timbe mane giweyogo Ruoth Nyasaye, tiende ni richogo duto. Kamano bende e kaka nopwodh Hemb Romo manie diergi, kama timbegi ogakie. 17Ong’e ng’at moro machielo manobed ei Hemb Romo chakre sa ma Harun donjo ei Kama Ler mondo opwodhre owuon, kendo opwodh joode kod oganda duto mar jo-Israel nyaka sa ma owuokie, kosetieko tich pwodhruok duto.
18Bang’e nowuog oko e kendo-mar-misango manie nyim Ruoth Nyasaye, mi nopwodh kendono. Nokaw remb rwath moko kod remb diel moko mi nomien-go tunge duto mag kendo-mar-misango, 19kendo nokir remo moko nyadibirioyo gi lith lwete e kendo-mar-misango. Kamano nopuodhe kuom timbe mogak mag jo-Israel mi nomi obed maler.
20Ka Harun osetieko pwodho Kama Ler gi Hemb Romo kendo-mar-misango, to nokel diel mangima e nyim oganda. 21Enoket lwetene duto ewi diendno, kendo nohul richo duto mag jo-Israel gi timbe mane giweyogo Ruoth Nyasaye, tiende ni richogi duto. Enowe richogo duto ewi diendno, eka nomiye ng’at manoyud obet ka rito mondo otere e thim. 22Kamano diendno noting’ richo duto, mag jo-Israel e thim kuma bor. Ng’atno noweye kuno mondo odhi adhiya.
23
Bang’ mano, Harun nodonj e Hemb Romo, mi nolony lep katana mane orwako kodonjo e Kama Ler kendo nowegi kanyo. 24Eka nolwokre gi pi, kamoro moyang ni Nyasaye, kendo norwak lepe mag dolo, mi nowuog oko mondo otim misangone owuon miwang’o pep, kod mar oganda jo-Israel. Kamano nopwodhre, kendo nopwodh ji bende. 25Enowang’ boche chiayo motimogo misango mar golo richo e kendo-mar-misango. 26To ng’at mane oriembo diel, ka tero ir Azazel kik donj e kambi nyaka chop olwok lepe kendo olwokre. 27
Rwath gi diel motimgo misengni mag golo richo, kendo ma rembgi oseter ei Kama Ler mondo opwodhgo richo, nogol ringi gi piendegi kod owuochgi oko e tok kambi, kama nyaka wang’gie pep. 28Ng’at ma owang’ogi nyaka lwok lepe kendo lwokre, eka bang’e onyalo dwogo e kambi.
29
Koro chik momakou nyaka chieng’ ema: Due apar mar due mar abiriyo, un jo-Israel kaachiel gi jopinje mamoko modak kuomu, nyaka utue chiemo, kendo kik uti tich moro, 30nikech chieng’no ema nogolnue richou mondo upwodhru. Kamano unupuwodhru kuom richou duto e nyim Ruoth Nyasaye. 31Chieng’no en chieng’ Sabato moyiedhi ma nyaka uyueye, kendo nyaka utueye chiemo. En chik momakou nyaka chieng’. 32Jadolo mowir kendo moketi kar wuon mare e tij dolo ema notimnu pwodhruok. Enorwak lep dolo mag katana maber. 33Kendo enopwodh Kama Ler gi Hemb Romo kod kendo-mar-misango. Eka nopwodh jodolo kod oganda jo-Israel duto. 34Mano nobed chik momakou nyaka chieng’ mondo upwodh jo-Israel dichiel e higa kuom richogi.
Kamano Musa nochopo chike mag Ruoth Nyasaye.