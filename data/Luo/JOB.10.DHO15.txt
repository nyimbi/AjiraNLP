Ayub omedo ywagore
1Aol gi bedo mangima,
omiyo koro abiro hulo chandruokna duto, nikech chunya lit.
2A Nyasaye, kik ikwana ka jaketho,
to nyisa gima aseketho.
3Bende en gima ber kibedo makwiny,
kendo kijaro gima in iwuon ema ichueyo?
To eka ibuonjo kineno rieko ma joma richo ng’ado!
4Bende inyalo neno gik moko kaka dhano neno?
5Koso in ndaloni nok ka ndalo dhano,
6momiyo inono richona, kendo imanyo ketho moro amora ma an-go?
7To chutho ing’eyo ni aonge gi ketho,
kendo aonge gi ng’ato ma diresa kuomi.
8Donge lweti mane ochweya ema koro tieka?
9A Nyasaye, par ni ne ichweya kuom lowo,
to bende didwoka e lowo adier?
10Ne imiyo wuora teko mondo onywola,
mi imiyo adongo ei mama.
11Ne ichweyo ringra gi choke kod leche,
mi iumo chokena gi ring’o kod pien.
12Isemiya ngima, kendo isehera gi hera mosiko,
bende pod abedo mangima, nikech in ema irita.
13To kata obedo kamano, koro ang’eyo ni e chunyi kucha,
14ne irito mondo ine ane ka atimo richo,
mana ni mondo itamri weyona richonano!
15Ka aketho, to alewo.
To kata atimo maber, to ok ayud pak.
Yaye, chunya lit, kendo wichkuot ohewa!
16Ka adhi maber, to idwara mana ka sibuor,
kendo itimo honni mondo ihinyago.
17Pile ibedo gi joneno maranga,
momiyo mirimbi medore ameda kuoma,
kendo pile ikelona chandruok manyien.
18A Nyasaye, ne imiyo onywola nang’o?
19Dine ber ka atho ka pok ng’ato onena.
Ka dine awuog ei mama, mi yika mana gi kanyono,
to mano dine obedo maber, mana ka gima ne ok onywola.
20Donge ngimana chiegni rumo?
Koro weya mondo acham ngima e ndalo modong’na,
21ka pok adhi e piny motimo mudho mandiwa, kuma ok anyal wuokie.
22En piny motimo mudho kod tipo, ma kata ler en mana mudho.”