Lweny mane otimore yo podho chieng’
1Chieng’ due piero ariyo gariyo due mokwongo, e higa mar apar gaboro mar loch Nebukadnezar ruodh Asuria, wach nowinjore e od ruoth ni ni ruoth biro chulo kuor ni piny duto kaka noyudo osewacho. 2Noluongo jodonge mag lweny gi jotend piny, mi oyalo kodgi ling’ling’. Eka nohulo gi dhoge owuon ni obiro tieko pinje duto mane opiem kode, 3kendo nogolo chik ni, ng’ato ang’ata mane ok owinjo wachne nyaka negi.
4Kane osetieko bura, Nebukadnezar ruodh Asuria noluongo Holoferno mane jaduong’ lwenje duto, kendo mane jalupne owuon, 5mowachone niya, “An ruoth maduong’ ma ruodh piny ngima, awacho kama: Dhiyo ikaw jolweny mawuotho gi tiendgi ma thuondi mong’ere alufu mia achiel gi piero ariyo, kod joidh farese alufu apar gariyo. 6Bang’e idhiyo e pinje man yo podho chieng’, nikech jopinjego osechayo wachna. 7Nyaka inyisgi mondo giikre mar miyowa gik ma wadwaro, nikech abiro monjogi ka an gi mirima mager. Jolwenja biro nyono pinyno duto, kendo abiro yake maonge gima odong’. 8Holni nopong’ gi jogi motho, to aorni madongo gi matindo nomwom genggi ka ringre jogi motho odhurore e igi. 9Anakumgi mi atergi e tuech kuma bor moloyo. 10Koro in dhiyo mondo ichak makona pinyno duto. Kapo ni gichiwre e lueti, to ritgi nyaka chop kinde ma abiro sandogie, 11to ka gidagi chiwore, to kik iwe kata ng’at achiel kangima! Nyaka ineggi kendo iyak pinyno duto, 12nikech asekuong’ora gi nyinga awuon kendo gi nying teko mar lochna, omiyo abiro timo gigo duto adier mak orem. 13To in kik iwe mak itimo gik moko duto ma an ruodhi asenyisi.”
14Kane Holoferno osea ir ruoth, noluongo jolweny mag Asuria madongo gi matindo duto piyopiyo, 15kendo nokawo jolweny moyier madirom ji alufu mia achiel gi piero ariyo, kod joba asere alufu apar gariyo moidho farese, kaka ruoth nosechike. 16Nochanogi e migepe kaka ichano jolweny moikore ni kedo 17Eka nochoko ngamia gi kenje kod farese mathoth ahinya mondo oting’ misike, kendo nokawo rombe gi dhok kod diek 18mondo ng’ato ka ng’ato obed gi chiemo morome. Bende nokawo pesa mang’eny mane ruoth ogolo kar kenone modhigo.
19Eka Holoferno nowuok gi jolwenje mondo odhi omonj piny man yo podho chieng’, mi olo koimo pinyno gi gechene mag lweny gi joidh faresene kod jolwenje moyier mawuotho gi tiendgi, mana kaka ruoth Nebukadnezar nosewacho. 20Ji mopogore opogore mang’eny ka det bonyo kata ka lowo mae piny mokadho akwana, noluwo jolwenygo ka Holoferno otelonigi.
Kuonde mane Holoferno omonjo
21Kamano ne giwuok Nineve, mi giwuotho kuom ndalo adek ka gichiko paw Bektileth. Eka ne gia Bektileth mi gidhi gibworo but gode man yo nyandwat mar Kilikia Mamalo. 22Kane Holoferno oa kuno gi jolwenje duto mawuotho gi tiendgi gi joidh farese kod geche mag lweny, 23nong’ado e piny Put gi Lud mi oyako mwandu duto mag jo-Rasis gi mag jo-Ishmael modak e bath thim man yo milambo mar Keleon. 24Eka nodhi nyime koluwo aora Yufrate, mong’ado e piny Mesopotamia. Noketho mier duto mochiel motegno mag siro lweny man kuno, mane oger mondo ogeng’ wasigu kik chop e aora Abron; eka nochweyo nyaka nam. 25Bang’ mano nomonjo pinje mag Kilikia, monego ji duto mane otemo kedo kode. Eka nodhi nyime kochiko tong’ mar milambo man piny Jafeth momanyore gi piny Arabia. 26Nolworo jo-Midian koni gi koni, mi owang’o hembegi kendo oyako kueth mag rombegi. 27Bang’e nolor odhi e paw Danaski e ndalo mikayoe cham, mi nowang’o chambgi kendo onego jambgi duto kuno. Bende noyako mier mi oketho piny kendo onego yawuowi duto moromo kedo. 28Luoro nomako ji duto modak e dhonam, kaka jo-Sidon gi jo-Turo kod jo-Sur, kaachiel gi jo-Okina gi jo-Jamnia gi jo-Azoto kod jo-Ashkelon, mi otetni.