Gueth ma Nyasaye oguedhogo joge
1
Pakuru Ruoth Nyasaye!
Bende goneuru erokamano nikech ober,
kendo herane mosiko ochwere.
2Ere ng’ama nyalo hulo gik moko duto mosetimo?
Koso en ng’a manyalo pake moromo?
3Joma orito chikene,
kendo ma pile timo gik makare, gin johawi!
4A Ruoth Nyasaye, para, chieng’ mikonyo jogi,
mondo abed achiel kuomgi kiwarogi.
5We aneye kaka jogi dhi nyime maber,
mondo an bende abed mamor e ogandani,
kendo awer kaachiel kodgi.
6Wasetimo richo kaka kwerewa notimo.
Adier, wasebedo joricho ma timbegi mono.
7
Kwerewa ne ok owinjo tiend honni malich,
mane Nyasaye otimo e piny Misri.
Wigi ne owil gi timbe mathoth mane nyiso herane,
mi ne gipiem kode e Nam Makwar.
8To kata kamano, ne oresogi kaka ne osesingore,
mondo onyisgo tekone maduong’!
9
Ne ogolo chik, mi Nam Makwar oduono,
eka ne otelo ni joge mong’ade, mana ka gima en lowo motwo.
10Kamano ne oresogi kuom jogo mane mon kodgi.
Adier, nokonyogi e lwet wasikgi.
11Pi noimo wasikgi ma onge kata achiel modong’
12
Bang’e joge noyie ni wechene gin adier,
mi giwerone wende pak.
13To piyopiyo nono wigi ne owil gi gima ne osetimonigi,
mi gichako gitimo gik moko
ka pok gipenje mondo ong’adnigi rieko.
14
Wuoro ne omakogi e thim,
mi gitemo Nyasaye ka gikwaye ring’o.
15Kuom mano ne omiyogi,
to kata kamano, ne okelonigi tho malich.
16
Kane pod gin e thim, nyiego ne omakogi gi Musa,
kendo gi Harun, jatich mowal ni Ruoth Nyasaye.
17Eka piny nobarore momwonyo Dathan,
kaachiel gi Abiram kod joode.
18Mach ne omwoch kuom joma ne luwogi,
mi owang’o joma richogo pep.
19
Jo-Israel noloso nyaroya mar dhahabu ka gin Horeb,
mi gilamo kido manonono.
20Ne giwilo duong’ mar Nyasaye,
mana ka kido mar chiayo machamo lum!
21Wigi ne owil gi Nyasaye
mane oresogi gi timbene madongo e Misri.
22Ee, wigi nowil gi honni miwuoro
mane otimo e piny nyikwa Ham,
kod gik malich mane otimo e Nam Makwar.
23Kuom mano Nyasaye nowacho ni obiro tieko joge,
to Musa jatichne moyiero nochung’ e kinde gi ji,
mondo ogeng’ mirimbe kik tiekgi.
24
Bang’e ne gichayo piny maber mane omiyogi,
nikech ne ok giyie ni singruok mar Nyasaye en adier.
25Ne gisiko mana e hembegi ka ging’ur ang’ura,
kendo ne gitamore winjo wach Ruoth Nyasaye.
26Mano nomiyo osiemogi,
kowachonigi ni obiro miyo githo e thim,
27
kendo obiro keyo nyikwagi e kind ogendini mamoko nono,
komiyo githo e pinje jogo.
28
Bang’e jo-Nyasaye ne oriwore e lamo Baal ka gin Peor,
kendo ne gichamo misengni motim ni nyiseche maonge ngima.
29Timbegigo nomiyo Nyasaye mirima,
mi tho marach ogoyogi.
30To Finehas nokumo joma notimo richogo,
mi tuo marachno norumo.
31Gima notimono osemiyo ikwane ka ng’ama kare
kendo pod ibiro kwane kamano kuom tienge duto mabiro.
32
Jo-Israel nomiyo Nyasaye mirima e sokni mag Meriba,
kendo gima ne gitimono nokelo ni Musa chandruok.
33Ne gimiyo iye owang’, mi ochadho wach.
34
Ruoth Nyasaye nosechikogi
mondo gineg ogendini mokiewo kodgi,
35to kar timo kamano, ne gikendore akenda kodgi,
mi giluwo timbegi.
36Kuom mano jo-Nyasaye nolamo kido mag nyiseche manono,
mi mano nolokorenigi obadho.
37
Ne gichiwo yawuotgi gi nyigi ka misengni ni nyiseche mag jopinje mamoko nono.
38
Adier, ne gichwero remb yawuotgi gi nyigi ma onge ketho
ka gichiwonigi ni nyiseche manono mag Kanaan,
mi piny nodoko mogak nikech remo ma nochuerno.
39Gin bende ne gidoko mogak gi timbegi modwanyorego,
mi giweyo luwo Nyasaye.
40
Kuom mano, Ruoth Nyasaye nokecho kodgi.
Chutho nojok kodgi,
kata obedo ni gin joge mane oyiero kamano.
41Ne ojwang’ogi e lwet ogendini mamoko nono,
mi gibedo e bwo loch joma mon kodgi.
42Bende wasikgigo ne othirogi, mi olokogi wasumbgi.
43Ruoth Nyasaye nokonyo joge ndalo mang’eny,
to gin ne gihero mana piem kode,
mi richogi odwokogi chien.
44Kata kamano, kane giywak, to nowinjogi,
mi oneno chandruok ma gin go.
45Ne oparo singruok mane otimonigi,
mi oloko parone nikech herane maduong’,
46komiyo joma ne oseterogi e tuech okechogi.
47
Reswa, A Ruoth Nyasaye ma Nyasachwa,
kendo golwa kuom ogendini mamoko, iduogwa e pinywa,
mondo wapak nyingi maler, kendo wayud mor kuom goyoni erokamano.
48Wadenduru Ruoth Nyasaye ma Nyasach Israel higni gi higni.
Ji duto mondo owach niya, “Obed kamano!”
Pakuru Ruoth Nyasaye!