Wende ywak miywagogo jotend Israel
1In Ezekiel, ywag jotend Israel, kiwacho kama:
2“Mano kaka meru ne chalo sibuor madhako maratego!
Ne odak e kind sibuoche,
kendo ne onywolo nyithindo mang’eny.
3Ne opuonjo nyathine achiel,
mi opuonjore mako le, kendo odoko jacham ji.
4Ogendini nowinjo humbe,
eka ne gikunyone bur, mi onyumoree.
Bang’e ne giywaye gi nyororo mi gitere Misri.
5Kane min oneno ni gima ne ogeno osekethore,
ne ochako opidho nyathine machielo,
mi en bende nolokore sibuor mager.
6Kane odoko maduong’, ne owuotho gi sibuoche mamoko,
mi opuonjore mako le, kendo odoko jacham ji.
7Ne omuko ut ruodhi, mi oweyo miechgi gundni,
kendo pile kane oruto,
to kibaji goyo joma odak e pinyno.
8Eka ogendini moa kuonde duto nochokore mondo oked kode.
Ne gikunyone bur, mi onyumoree.
9Bang’e ne gitueye gi nyororo,
mi gitere ni ruodh Babulon.
Ne obole e od tuech,
mondo kik ochak owinj dwonde kendo e gode mag Israel.”
Ngech wend mzabibu matwo
10“Meru ne chalo gi mzabibu mopidhi e bath aora,
motimo oboke mathoth, kendo manyak maber,
nikech ne nitie pi mang’eny.
11Bede mzabibuno ne otegno, moromo loso ludhe ruodhi.
Ne odongo mabor mi otundo e polo,
kendo ji duto neno kaka orabora kendo otimo otiep maber.
12To ne odhuole oko gi lop tiende gi mirima mager, mi opodho piny.
Yamb oro moa yo wuokchieng’ notwoyo olembene.
Bedene bende ne otur, kendo otwo, mi owang’ e mach.
13To mzabibuno me ochak opidh kendo e piny motwo ma pi ongee.
14Ne omuoch mach, mi majno owang’o bedene gi olembene.
Kamano bedene ok nochak obed motegno,
moromo loso ludhe ruodhi.”
Mano en wend ywak ma osewer ndalo mang’eny.