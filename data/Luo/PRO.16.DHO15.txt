Ngima dhano kod timne
1Chuny dhano nyalo chano gik modwaro timo,
to mago duto nie lwet Ruoth Nyasaye.
2Ng’ato nyalo paro ni gik moko duto motimo ni kare,
to Ruoth Nyasaye ema pimo paro mar dhano.
3Ket gik moko duto mitimo e lwet Ruoth Nyasaye,
eka itimgi maber.
4Gik moko duto ma Ruoth Nyasaye osechweyo nigi gikogi,
kendo giko joricho en mana tho.
5Ruoth Nyasaye mon gi ng’ato ang’ata ma jasunga.
Ng’at makamano to ok notony ngang’ mak oyudo kum.
6Bed gi luor kod adiera,
eka Ruoth Nyasaye noweni richoni.
7Ka Ruoth Nyasaye mor gi ng’ato kod timne,
to ng’atno nyalo miyo koda ka wasike lokre osiepene.
8Gima tin miyudo e yor adiera,
ber moloyo gik mang’eny miyudo e yor miganga.
9Dhano loso chenone owuon,
to Ruoth Nyasaye ema telone eka otimgi.
10Ruoth golo chik gi tekoo mar Nyasaye,
omyo wechene duto ni kare.
11Ruoth Nyasaye dwaro ni rapim duto obed makare,
kendo ni ohala duto oloki e yo makare.
12Ruodhi ok nyal yie timbe maricho,
nikech adiera ema miyo loch gurore motegno.
13Ruoth ka ruoth dwaro mana adiera,
omiyo gihero joma bidho wach.
14Pile ng’at mariek dwaro ni mondo ruoth obed mamor,
nimar kokecho, to mirimbe nyalo kelo ni ng’ato tho.
15Mor ma ruoth nigo e pat wang’e kelo ngima,
mana kaka boche polo kelo koth e ndalo chwiri.
16Mano kaka yudo rieko gi ng’eyo, ber,
moloyo yudo fedha gi dhahabu.
17Yo ma joma beyo luwo bor gi richo,
omiyo rang kama iluwo mondo ires ngimani.
18Sunga kelo masira,
kendoo ng’ayi miyo ng’ato chwanyore.
19Ber bedo gi jochan kibolori,
moloyo bedo gi josunga, kipogo kodgi gik moyaki.
20Ng’at machiko ite ni gima ipuonje dhi nyime maber.
Kuom mano, ket genoni kuom Ruoth Nyasaye mondo ibed mamor.
21Ng’at man gi paroo iluongo ni ng’ama riek,
kendo wechene mamit gin mana puonj.
22Rieko en soko mar ngima ni jooma ni kode,
to fup joma ofuwo kelonigi mana chwat.
23Ng’at mariek paro matut ka pok owacho gimoro.
Kuom mano, weche mawuok e dhoge gin mana puonj.
24Weche mamuol chalo mana gi mor kich,
ma mit kichamo, kendo kelo del maber.
25
Yo ma ng’ato paro ni ber nyalo mana tere e tho.
26Kech makayo jatich miyo otiyo matek mondo oyud chiemo.
27Ng’at ma chunye rach ohero mana ero miero,
kendo wechene chalo mach mager!
28Joricho kelo dhaw kuonde duto,
kendo jokuoth thuwo osiepe.
29Ng’at ma jamahundu wuondo osiepene,
kendo oterogi e masira.
30Tang’ ni ng’ama buonjo kodi, ka simi gi wang’e,
nimar nyaka bed ni ochano timo gimoro marach.
31Lwar en osimbo mar duong’,
kendo joma kare ema yude.
32Herruok ber moloyo doko ratego.
Ng’at moritore owuon yudo duong’
moloyo ng’ama kawo dala maduong’.
33Ji goyo ombulu mondo ong’e gima onego gitim,
to Nyasaye owuon ema ong’eyo gima timore.