1“Ndalona oserumo, kendo aonge gi kue.
Onge gima odong’na mak mana tho!
2Chunya lit ka aneno kaka ji tugo koda seche duto.
3A Nyasaye, awacho adiera, omiyo yie wachna,
nimar onge ng’at machielo ma nyalo yie gima awacho.
4Isedino parogi mondo kik ging’e adiera,
omiyo koro kik iwe gigona siboi.
5Ngero moro wacho niya,
‘Ka ng’ato ondhogo jowetene kuom wach pesa,
to kethoneno nyaka dog e wi nyithinde.’
6To koro an ema gigoyona ngerono!
Omiyo ka ji owinjo kamano, to gibiro ira,
kendo ging’udho wang’a olawo.
7Kuyo ma an go odino wang’a ma ok anyal neno,
kendo bendena gi tiendena odong’ mana choke.
8Ji maparo ni gin joadiera kibaji omako,
kendo giduto giwacho ni aonge gi Nyasaye.
9Bende ji maparo ni gin joma ogen
medo neno ni adier gin ema gin kare.
10To ka da giduto gibi, mi gichung’ e nyima,
to ok da ayudo kata achiel kuomgi ka riek.
11Ndalona oserumo, kendo chenona duto osekethore,
bende koro onge gima ageno.
12Osiepena to wacho ni otieno en odiechieng’,
kendo ni ler ni machiegni, kata obedo ni an e mudho kamano.
13Aonge gi geno, kendo abiro dak mana e Piny Joma Otho,
kuma abiro rierae piny mondo anindi e mudho.
14Ka awacho ni liel ni, ‘In e wuora,’
kata ka awacho ni kudni machamagi ni,
‘Un mama gi nyiminena,’
15to koro ere kuma genona dibedie,
koso ere ng’ama ding’e ni an gi geno?
16Ka iyika e bur,
to geno ma an-go ok didhi koda e Piny Joma Otho.”