Ywak mar ng’at machandore
1A Ruoth Nyasaye, chik iti ni lemona,
kendo winj ywakna mondo ikonya.
2Kik ipandna wang’i ka an e chandruok,
to chik iti mondo iyie idwoka piyo ka aluongi.
3Ngimana lal nono mana ka iro,
kendo denda wang’ ka mach.
4Chunya ool mana ka lum moner,
kendo dhoga rach ma ok anyal chiemo.
5Achur matek, kendo adong’ mana choke lilo.
6Achalo gi winyo modak kende e thim,
kata ka tula modak e gunda.
7Ariera piny, to nindo otamore tera.
Achalo gi winyo mong’ichno kende ewi tado.
8Wasika yanya pile odiechieng’ duto,
kendo jogo majara kuong’o ji gi nyinga.
9Buru e chiemba, kendo pi wang’a ton kuom gima amadho,
10nikech mirimbi mager.
Iseyudha, mi iwita mabor!
11Ngimana kadho piyo manaa ka tipo mar odhiambo,
kendo achalo gi lum maner.
12To Ruoth Nyasaye, in ruoth nyaka chieng’
kendo tienge duto nopari.
13Ibiro a malo mi ikech Sayun,
nikech kinde osechopo monego kechee
bende mae sa mowinjore.
14Jotichni ohero Sayun, kata obedo ni okethe kamano!
Adier, kataa obedo ni odong’ mana gunda,
to pod gikeche akecha.
15Ogendini duto nomi nying Ruoth Nyasaye duong’,
kendo ruodhi mag piny noluor tekone.
16E kinde ma Ruoth Nyasaye nochak ogerie Sayun kendo,
to enothinyre gi duong’.
17Enowinj ywak joge mosejwang’,
kendo enochik ite ni lemogi.
18Nyaka ndik gik ma Ruoth Nyasaye osetimo,
mondo joma biro mapok onywol, chieng’ moro opake.
19Ruoth Nyasaye norango piny gi e kar dakne maler man malo.
Ee, nong’iyo piny gi e polo,
20mondo owinj ywak ma joma otue ywakgo,
kendo mondo ogony jogo mane ong’adnigi buch tho.
21Kuom mano, ji nohul nying Ruoth Nyasaye e Sayun.
Adier, ginipake e Jerusalem,
22e kinde ma ogendini gi ruodhigi
nochokre kanyakla mondo olame.
23Ruoth Nyasaye nomiyo abedo mayomno kapod atin,
kendo osemiyo ngimana ong’adore machiek.
24In Ruoth Nyasaye to ingima nyaka chieng’.
25
Chon gi lala ne ichueyo piny, kiketo mise mare,
kendo ne iloso mise mare gi lweti iwuon.
26Gin to ginirum; in to isiko mochwere.
Giduto ginidok moti, kaka law doko moti,
kendo inilokgi kaka iloko law mi girum chuth.
27In to isiko mana in,
kendo hiki ok norum
28Kuom mano, nyithindwa nodag gi kue,
kendo pile inirit nyikwagi.