Rieko mopogore opogore
1Kik itim richo, eka richo bende ok nomaki,
2kendo tang’ ni richo, eka richo bende notang’ni.
3Richo chalo gi koth cham;
Ka ichwoye to donyagni richo nyadibiriyo!
4Kik ikwa Ruoth Nyasaye mondo oketi e kom mamalo,
kendo kata mana ruodh piny bende
kik ikwa mondo omiyi tich maduong’.
5Kik iketri ng’ama kare e nyim Ruoth Nyasaye,
kata kik ikawri ka ng’ama riek e nyim ruodh piny.
6Kik igomb bedo jang’ad bura
ka ok in gi teko ma ditiekgo weche ma ok ni kare,
nikech dipo kiluoro ng’at moro mohingi gi duong’,
miketho adiera ma in-go.
7Kik iketh ni ji, nikech ji dichayi.
8Kik imed timo richo ewi richo,
nikech kitimo richo achiel kende to bura omaki.
9Bende kik iwach ni,
“Nyasaye Maduong’ Moloyo biro paro chiwo mang’eny ma asechiwo,
kendo ka atimone misango to obiro yie gi misangono.”
10Kilemo, to kik chunyi ol piyo
kendo kik iwe konyo joma odhier.
11Kik inyier ng’ama nigi kuyo,
nikech Nyasaye ma osethire nyalo ting’e malo.
12Kik ichan hango wach ni owadu, kata ni osiepni.
13Adier, kik iwach miriambo ng’ang’,
nikech onge ohala ma miriambo kelo
14Kik ithor weche mang’eny e chokruok mar jodongo,
kendo kilemo to kikinwo weche.
15Kik iluor tich matek, kata tich pur,
nikech Nyasaye Maduong’ Moloyo ema noketo tijego.
16Kik ibed e oganda joricho,
nikech mirimb Nyasaye dijuki mak odeko.
17Bed ng’ama obolore chutho,
nikech mach gi kudni ema ochomo joma ok oluoro Nyasaye.
18Kik indhog osiepni nikech pesa,
bende kik indhog owadu
kata dabed ni iyudo dhahabu duto manie piny.
19Kapo ni iyudo nyako mariek kendo ma jaber, to kik iwe mak ikende,
nikech chiane ber moloyo dhahabu.
20Ka in gi misumba matiyoni maber,
kata jatich michulo mochiwore ni tiji,
to kik itimne marach,
21kendo ka in gi misumba mariek, to here kaka iherori iwuon,
kendo kik itamri miye thuolo mondo oa ka kinde ochopo.
Nyithindo
22Ka in gi dhok, to ritgi maber,
kendo ka gikeloni ohala, to ki ing’iewgi.
23Ka in gi yawuowi, to puonjgi mondo ging’e chik,
kimiyo giwinjo wach chakre tindogi.
24Ka in gi nyiri, to puonjgi mondo giritre,
to kik ikethgi kibedonigi mamuol ahinya.
25Kiseyudo ni nyari dichwo, to itiyo tich mapek,
to nyaka imiye mana ng’ama long’o.
26Ka in gi dhako mihero, to kik iriembe,
to kik ikend dhako ma ok ihero.
Jonywol
27Mi wuoru duong’ gi chunyi duto,
kendo kik wiyi wil gi meru monywoli gi rem mar muoch kach.
28Nyaka ipar ni jonywolni ema omiyo ingima;
koro ere kaka dichulgi kuom gik ma gisetimoni?
Jodolo
29Luor Ruoth Nyasaye gi chunyi duto,
kendo luor jodolo mage.
30Her Nyasaye manochueyi gi tekoni duto,
kendo kik ijwang’ jodolo mage.
31Luor Ruoth Nyasaye, kendo imi jodolo duong’
kimiyogi pokgi kaka chik dwaro.
Adier, migi cham mokwongo chiek, gi misengni mag golo richo
gi bad chiayo mitimogo misango, gi misango miyang’ogo ni Nyasaye gimoro,
kod gik mokwong nywol mowal ni Nyasaye.
Jomodhier gi joma nigi kuyo
32Nyaka ikony joma odhier gi chuny maler, mondo iyud gueth makare.
33Ji duto mangima ohero mondo otimnigi tim ng’wono,
omiyo ki itamri konyo kata mana joma osetho.
34Kik idagi hoyo joma ywak, to ywag kaachiel kodgi.
35Kik iwe mak ilimo joma tuo,
nikech kilimo joma kamago, to gidoko osiepeni.
36Kata dabed ni en ang’o mitimo,
to nyaka ipar ni chieng’ moro nitho!
Kamano ok nichak itim richo kendo.