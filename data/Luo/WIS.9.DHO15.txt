1A Nyasach kwerewa, kendo Ruodh ngwono,
in ema nichweyo gik moko duto gi wachni,
2kendo kuom riekoni niloso dhano
mondo obed gi loch kuom gik moko duto mane ichueyo,
3kendo mondo orit piny gi dimbruok kendo adiera,
kong’ado bura gi chuny makare.
4Yie imiya rieko mobet kodi e komi mar duong’,
kendo kik ikweda ni kik abed achiel kuom nyithindi,
5nikech an jatichni ma wuod jatichni,
an ng’ama nyap, ma ok nyal dak aming’a,
kendo ma ok ong’eyo chike mabeyo,
kendo maonge rieko mang’eny mar ng’ado bura maber.
6Kata dabed ni ng’ato riek machal nadi,
to oonge gi rieko moa kuomi in Nyasaye,
to ok dikwane ka gimoro.
7In iwuon ema niyiera mondo abed ruodh jogi,
ka ayalo yawuoti gi nyigi.
8Nichika mondo ager Hekalu e godi maler, k
od kendo-mar-misango e dala mane iguroe hembi,
machalo gi hembi maler mane iiko nyaka a chakruok.
9Rieko ni kodi, kendo ong’eyo tijeni.
Ne entie kane ichweyo piny,
kendo ong’eyo gima long’oni, kendo maluwore gi chikeni.
10Koro yie iore oa e polo maler kama komi mar duong’ nitie,
mondo obed koda kokonya, kendo kopuonja gima long’oni,
11nikech en ema ong’eyo gik moko duto, kendo owinjo tiendgi.
Enotaya gi rieko e gik moko duto ma atimo,
kendo enorita gi tekone man gi duong’.
12Kuom mano, gik moko duto ma abiro timo nobed malong’oni,
kendo anarit jogi gi adiera,
mi anabed ng’ama owinjore bedo e kom duong’ mar wuora.
13Ere ng’ama nyalo ng’eyo chuny Nyasaye?
Koso ere ng’ama nyalo ng’eyo gima Nyasaye dwaro?
14Dhano matho parone babni,
kendo ok wan gi adiera kuom gik ma wachano timo,
15nikech ringruok matho ohewo chuny dhano.
Adier, od lowoni dwoko chuny man gi paro mang’eny piny.
16Kata mana gik manie pinyka teknwa fwenyo,
kendo nyaka wati matek eka wang’e tiend gima ni butwa,
koro ere ng’ama difweny gik manie polo?
17A Nyasaye, ere ng’ama ding’e gima nie chunyi,
ka ok in ema imiye rieko,
kioro Roho mari Maler koa e polo?
18Kamano rieko osemiyo joma odak e pinyni oluwo yo makare,
kopuonjogi gima ihero,
kendo oseresogi.