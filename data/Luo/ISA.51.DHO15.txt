Sayun oyudo weche ma kueyo chuny
1Winjauru, un duto joma ohero tim makare,
kendo ma ogeno kuom Ruoth Nyasaye.
Paruru lwanda mane ogoloue. Ranguru bur mane okuny, mogoloue
2Adier, paruru Ibrahim wuonu, kod Sara mane onywolou.
Kane aluongo Ibrahim, to ne en mana ng’at achiel kende.
Bang’e ne aguedhe, mi amiye odoko oganda maduong’.
3An Ruoth Nyasaye naho chuny Sayun.
Adier, anaguedh kuonde modong’ gundni,
mi alok kuonde motimo ongoro bed ka Eden, puoth Nyasaye.
Mor gi ilo, kaachiel gi erokamano kod wer mamit nopong’ Sayun.
4Winjuru un joga. Chikuru itu, yaye ogandana,
nimar abiro golo chik, mi ami adierana bed taya ni ogendini.
5Adiera mara biro machiegni.
Ee, resruok ma akelo nenore ratiro. Abiro rito ogendini gi bada motegno,
kendo joma odak e pinje manie dhonembe gi chulni biro ng’iya ka gigeno ni abiro ritogi gi tekona.
6Ting’uru wang’u urang polo,
nikech polo biro lal ka iro. Piny bende ranguru,
nimar piny biro ti ka law, ka ji modakie tho ka lwang’ni,
to resruok ma akelo nosiki,
kendo teko ma awarogo ji ok norum.
7Winjuru, un joma ong’eyo tim makare kaka obet,
kendo ma keto chunygi kuom chikna.
Kik uluor achaya mag ji,
kendo ayany ma giyanyougo kik gou kibaji,
8nikech ibiro tiekgi, mi girum,
mana kaka olwenda tieko law.
To an, teko ma awarogo ji nosiki nyaka chieng’.
Adier, resruok ma akelo ok norum kuom tienge duto.
9A malo! A malo! Jiw badi motegno, A Ruoth Nyasaye.
Jiwri kaka nijiwori chon e ndalo mokadho.
Donge in ema nichwowo Ondieg Nam miluongo ni Rahab,
mi ing’ado matindotindo?
10Donge in ema ne idwono pi ataro,
mi iloko kuonde matut mag nam obedo yo,
mondo joma owar okadhie?
11Kamano joma Ruoth Nyasaye osewaro noduog dala.
Ginidonj Sayun ka gikok gi mor,
kendo ka mor mosiko opong’o chungi.
Chutho, giniwuothi ka gimor kendo ka giil.
To kuyo gi parruok nolal nono.
12An awuon ema ahoyou.
Kuom mano, ere gima omiyo uluoro dhano adhana matho,
kendo maonge ndhathe ka lumni?
13Ere gima omiyo wiu osewil gi Ruoth Nyasaye,
ma Jachuechu, mane oyaro polo kendo ochueyo piny?
Ere gima omiyo kibaji osiko ka goyou ndalo duto?
Koso ang’o momiyo uluoro mirimb ng’at masandou kadwaro tiekou?
Uparo ni mirimb ng’at ma sandouno to gima nade!
14Misumba ma tich turo ibiro gonyo machiegni.
Ok enotho, mi odhi e Piny Joma Otho,
kata mana chiemo bende ok nochandi.
15An e Ruoth Nyasaye ma Nyasachu,
mamiyo nam gingore, mi apaka wuo.
Nyinga en Ruoth Nyasaye Manyalo Gik Moko Duto.
16Aseketo wechena e dhou, mi apandou e tipo mar lweta,
ka ayaro polo, kendo ka aketo mise mar piny,
bende ka awachonu, un jo-Sayun, ni, “Un e joga.”
17
A malo! A malo, in dala Jerusalem.
Ruoth Nyasaye osekumi malit ahinya
komiyi kikombe ma mirimbe opong’o imadho.
Adier, isemadho kikombe mamero ji, mi ilung’o.
18Kuom yawuowi duto ma isenywolo,
onge kata achiel manyalo teloni,
Adier, kuom yawuowi duto ma isepidho, onge kata achiel ma ditayi.
19Masiche ariyo osemaki.
Achiel en kethruok piny,
to machielo en tho mar kech kod lweny.
To ere ng’ama nyalo hoyi, kendo duog chunyi?
20Ruoth Nyasaye okumo yawuoti gi kum mager.
Ginindo e yore duto mana ka gima gimer,
kendo mana ka le ma obadho omako.
21Emomiyo winji, in miseyudo masira,
kendo imer, to ok gi kong’o.
22Ruoth Nyasaye ma Nyasachi kendo ma Ruodhi,
ma chwako joge e bura, owacho kama:
“Ng’e ni agolo kikombe mamero ji e lweti,
mi ok nichak imethi e kikombe mar mirimbano,
nikech aweyo kumi.
23To abiro kete e lwet joma sandi kendo thiri,
mane owachoni niya,
‘Nind piny mondo wawuoth kuomi.’
Kamano ne inindo piny,
mondo dieng’eyi olokre yo ma jowuoth luwo!”