Loch Ruoth Nyasaye man gi kue e piny ngima
(Isaya 2.1-4)
1E ndalo mabiro,
got ma Hekalu ochung’ie
nobed mabor moloyo gode moko duto,
kendo ogendini mang’eny nodhi kanyo.
2Giniwach niya,
“Waidhuru god Ruoth Nyasaye
mondo wadhi e Hekalu mar Nyasach Israel.
Enopuonjwa yorene,
mi wanaluwgi.”
Puonj mar Ruoth Nyasaye wuok Jerusalem.
Ee, Sayun e kama owuoyoe gi joge.
3
Enong’ad bura, ka othego ogendini,
kendo enoyal weche mag ogendini marateke
modak kuonde maboyo.
Ng’ato ka ng’ato nothedh liganglane
mondo obed kwer,
kendo tongegi ginithedhi rabetni.
Onge oganda moro ma noked gi oganda machielo,
kendo ji ok nochak opuonjre lweny.
4
To ng’ato ka ng’ato nodag e dalane gi kue,
koyueyo e tipo yiend mzabibu mare kod ng’ope,
ma onge gima goye kibaji.
Ruoth Nyasaye Manyalo Gik Moko Duto ema osesingore kamano.
5Oganda ka oganda lamo nyasache kendo tiyone. Wan to wabiro lamo Ruoth Nyasachwa, kendo en ema wabiro tiyone nyaka chieng’.
Okor wach ni jo-Isral ibiro gonyo e tuech
6Ruoth Nyasaye wacho niya, “Kinde biro ma abiro chokoe joma ne akumo, tiende ni joma ne oter e tuech mi othagore. 7Ging’ol kendo osedargi mabor gi pinygi, to kata ginok kamano, to abiro miyo gibed oganda maduong’, kendo abiro bedo ruodhgi e got Sayun, chakre chieng’no nyaka chieng’.”
8Omiyo in Jerusalem, dala ma Nyasaye ritoe joge, ibiro bedo dala maduong’, kendo loch mane in go chon biro duogoni. 9Ere gima omiyo iywak matek? Ionge gi ruoth koso? Koso ionge gi joma ding’adni rieko, momiyo rem chami malit ka dhako ma muoch kayo?. 10Un jo-Jerusalem, rudhreuru arudha e lowo kuywak mana ka dhako manywol, nimar nyaka koro ua e dalau udhi udag oko e thim, kiterou Babulon, kuma Ruoth Nyasaye nokonyoue, kendo noresue kuom wasiku.
11Ogendini mathoth osechokore mondo omonju, ka wacho niya, “Jerusalem nyaka kethi! Wadwaro nenogo kokethore, mondo wagone siboi!” 12To ogendinigo ok ong’eyo gima Ruoth Nyasaye paro. Gikia ni ochano chokogi mondo okumgi, mana kaka ichoko cham midwaro dino! 13Mano emomiyo Ruoth Nyasaye wacho niya, “Un jo-Jerusalem, chakuru kumo wasiku! Abiro miyo ubedo maratego ka rwath ma tunge tek ka nyinyo, kendo ma tiende chalo chuma. Ubiro nyono ogendini mang’eny, kendo unuwalna mwandugi kod gik ma giseyako, obed maga, an Ruoth Nyasaye ma ruodh piny ngima.”