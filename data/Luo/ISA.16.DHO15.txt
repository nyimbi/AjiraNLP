1Ruodhi mag Moab noor chiwo mag rombe Jerusalem,
ka gin Sela e thim.
2Ka mond Moab ochopo e kuonde mong’adogo aora Arnon,
to ginichal mana nyithi winy morwenyo,
ma huyo koni gi koni.
3Giniwach niya, “Konywauru gi tekou duto,
kendo tipou mondo ogeng’nwa chieng’ makech’
mondo ochalnwa ka gima en otieno.
Panduru jowa ma oseriembi,
kendo kik uyie mondo omak joma oringo lweny.
4Weuru mondo jo-Moab ma onge mier oyud kar konyruok kuomu,
kendo pandgiuru mondo kik joyeko yudgi.
Ka thak mithagogo ji oserumo,
kendo jokeyo osetieko tijgi,
mi jogo duto mathiro ji oa e piny,
5To kom loch nogur kuom ng’wono mar Nyasaye,
kendo jang’ad bura mar adier ma nyakwar Daudi
ema nobed e komno.
Enobed ng’at madwaro mana adiera,
kendo ma timo gik makare mak odeko.
6Wasewinjo humb jo-Moab, kaka gin josunga.
Adier, wasewinjo kaka ging’are malich,
kendo kaka wechegi opong’ gi miriambo lilo.
7Kuom mano, jo-Moab biro ywak.
Adier, gibiro ywak malit.
Giniywag olemb mzabibu motwo mag Kir-hareseth
ma osekethore chuth,
8kendo giniywag puothe mag Heshbon mowe,
kod mzabibu mosener mag Sigma,
ma yande divachgi mero jotend ogendini.
Ne gigawore nyaka Jazer, mi gitundo e thim kod nam.
9Kuom mano, abiro ywago mzabibu mag Sigma mana kaka aywago Jezer.
Un jo-Heshbon kod jo-Eleale, pi wang’a biro lwokou,
nimar mahu mar lweny ema biro winjore
e puotheu mag olembe monyak maber.
10Mor kod ilo norum chuth e puotheu mabeyo,
kendo onge wer ma nower e puotheu mag olembe,
bende onge ng’ama nogo koko gi mor.
Ok unuchak ubi mzabibu kuonde bicho,
kendo mahu mag mor mugoyo e ndalo keyo biro rumo.
11Kuom mano, chunya ywago jo-Moab gi jo-Kirhereseth,
mana ka ng’ama goyo thum e liel.
12Kata ka jo-Moab chandore kadhi e hembko manie wi gode,
mondo otim misengni
kendo kata ka gidonjo e hekalu margi mondo gilem,
to onge gima giniyudi.
13Mago e weche mane Ruoth Nyasaye owacho kuom jo-Moab chon. 14To koro owacho niya, “Bang’ higni adek, ma ok okadho ngang’, duong’ mar Moab norum, kendo ji manok marichoricho ema notony kuom joge mang’enygo.”