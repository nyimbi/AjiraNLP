KITABU MAR ADEK
(Zaburi 73—89)
Misach joricho
1Mano kaka Nyasaye ng’won ni jo-Israel!
Adier, ong’won ni jogo man gi chuny makare!
2An to ne achiegni podho, ka tiendena dwaro kier,
3nikech nyiego ne omaka gi josunga,
ka aneno kaka joricho mew.
4Rem ok ramgi; gin roteke, kendo dendgi ber.
5Ok githagre kaka ji mamoko thagore.
Adier, gionge gi chandruok ma ji mamoko nigo
6Mano emomiyo girwakore gi sunga mana ka ng’ama orwako thiwni,
kendo girwakore gi kwinyo mana ka ng’ama orwako kandhu.
7Wengegi ofinyo, kendo chunygi opong’ gi timbe mamono.
8Gicharo ji mamoko ka giwacho gik maricho,
kendo gisungore ka mbaka mag thiro ji mamoko ema gigoyo.
9Giwuoyo marach kuom Nyasaye manie polo,
kendo gigolo chike ni joma nie piny ka gisungore.
10Omiyo koda ka jo-Nyasaye odok irgi,
kendo oyie mamor gi gik moko duto ma giwacho.
11Giwacho niya, “Nyasaye ok bi ng’eyo!
Adier, Ng’ama Duong’ Moloyo ok bi fwenyo!”
12Mano e kaka joricho chalo.
Gin gi gik moko mang’eny, kendo pile mwandugi medore ameda.
13Kuom mano, a Nyasaye, aritora maler, ma ok amul richo,
mana kayiem nono,
14nimar achandora pile odiechieng’ duto,
ka ikuma okinyi kokinyi.
15To ka da bed ni ne asewacho weche ma kamago,
to da abedo andhoga ni jogi!
16Omiyo ne atemo matek mondo ang’e tiend wachno maber.
17To ne odhiera ng’eyo, nyaka ne adonjo e Hekalu mari,
eka awinjo gima notimre ni joricho e giko.
18Chutho iketogi kuonde makier, mi imiyo gilwar e tho.
19Itiekogi ka diemo wang’!
Masiche malich lal kodgi nono.
20A Ruoth Nyasaye, gichalo lek malal nono gokinyi,
ma, kichiew, to wiyi osewilgo.
21Kane iya owang’, mi chunya odoko malit,
22to ne abedo mofuwo ka dhiang’ e nyimi.
23Kata kamano, e kinde duto in koda, kimako lweta.
24Itelona, king’adona rieko,
kendo chieng’ giko inirwaka kar duong’.
25Ere ng’at moro ma an go e polo mak mana in?
Kuom mano, ere gimoro machielo ma anyalo dwaro e piny?
26Parona gi denda nyalo bedo manyap,
to in e tekra, A Nyasaye.
In kendi e mwanduna nyaka chieng’.
27Chutho, joma oweyi biro lal nono,
kendo initiek jogo ma ok oyie kuomi.
28An to aonge gi gima berna,
moloyo bedo machiegni kodi, yaye Nyasaye.
A Ruoth Nyasaye, in ema aseyieri mondo ibedna kar konyruok
mondo aland gik moko duto misetimo.