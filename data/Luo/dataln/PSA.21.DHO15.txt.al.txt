1  A Ruoth Nyasaye, ruodhwa mor nikech teko mane imiye. Oil ahinya nikech ne imiyo oloyo lweny. 

2  Isemiye gima ne chunye dwaro, kendo isedwoko kwayone. 

3  Ne irwake gi gweth maduong’, kendo ne isidhone osimbo mar dhahabu maler. 

4  Ne okwayo mondo imiye ngima, mi nimiye. Ee, noyudo ngima malach kendo mosiko. 

5  Isekonye, kendo isemiye duong’ gi teko gi pak. 

6  Isegwedhe gi gweth mochwere, kendo obedo gi mor maduong’, nikech in kode. 

7  Ruodhwa ogeno Ruoth Nyasaye, kendo obiro bedo ruoth ma ok yiengni, nikech hera mosiko mar Ng’ama Duong’ Moloyo. 

8  Ruodhwa biro mako wasike duto. Obiro mako ji duto mamon kode. 

9  Ka othinyore, to obiro tiekogi mana ka mach mang’ang’ni. A Ruoth Nyasaye, in bende ibiro tiekogi gi mirimbi, mi mach nowang’gi pep. 

10  Ruodhwa to biro nego nyithindgi duto, koda ka nyikwagi bende obiro tieko. 

11  Kata obedo ni giparo yore maricho ma digitiekego, to obiro tamogi. 

12  Obiro chielogi gi aserni, mi gimuoch gi ng’uech. 

13  A Ruoth Nyasaye, bi gi tekoni! Wabiro wer kwapako duong’ni maler.

