1  Magi e ngeche mamoko mag Solomon, mane jotich Hezekia ruodh Juda ondiko, kogolo kuonde mane ondikgie: 

2  Wamiyo Nyasaye duong’ kuom gik ma opando. Ruodhi to wamiyo duong’ kuom lero tiend weche. 

3  Onge ng’ama ong’eyo chuny ruoth, nimar parone oyombowa mana kaka bor mar polo, kendo tut mar nam. 

4  Ka ogol chilo kuom fedha, eka jatheth nyalo thedho gimoro maber gi fedhano. 

5  Kamano bende kogol jong’ad rieko maricho e nyim ruoth, to lochne gurore motegno, nikech orito piny gi adiera. 

6   Ka ichung’ e nyim ruoth, to kik iyiedhri mondo ong’eyi, kendo kik idhi ibed kama oyang ni jodongo, 

7  nono to ogoli kanyo mondo iwe thuolo ni ng’ama duong’ moloyi! Emomiyo ber bedo kama rachrach, eka luongi mondo idhi ibed kama oyiedhi. 

8  Kik irikni hulo ni ng’ato gimoro amora mineno, dipo ka wadu moro obiro mong’eng’i marach. 

9  Ka in gi wach gi wadu, to los wachno kode ka un kendu to kik ihul weche maling’ling’ mag ng’ato, 

10  nikech kowinjo to obiro kuodo wiyi marach, mi nyingi kethre nyaka chieng’. 

11  Wach mowachi maber e kinde mowinjore chalo gi gimoro maber, molos gi dhahabu, moket ei adita mochue gi fedha. 

12  Siem ma ng’at mariek siemogo ng’at ma chiko ite, ber moloyo tere mar dhahabu, kata tigo molos gi dhahabu. 

13  Jaote malong’o duogo chuny joma oore, mana ka pi mang’ich ma nego riyo e ndalo keyo ka chieng’ kech. 

14  Ji ma sungore ni biro chiwo gik moko, to bang’e ok chiw, chalo gi boche polo kod yamo ma ok kel koth. 

15  Kihori mos gi weche mamuol to inyalo loko kata mana chuny ruoth matek manade. Lep mayom bende nyalo turo chogo. 

16  Kinwang’o mor kich, to cham mana moromi, nikech ka ichamo mathoth, to dipo ka ing’ok. 

17  Kamano bende kik ilim wadu pile pile, nikech dipo ka ojok kodi, mi ochayi. 

18  Ng’at ma riambo kuom wadgi chalo mana gi arungu kata ligangla kata asere mabith. 

19  Geno kuom ng’at ma mibadhi ka in e chandruok chalo gi muodo gimoro gi lak malit, kata wuotho gi tielo mowil, 

20  kata dong’ duk ka piny ng’ich. Wero wer ni ng’at ma chunye lit chalo mana gi rudho chumbi e adhola. 

21   Ka jasiki odenyo, to miye chiemo, kendo ka riyo oloye, to miye pi omodhi, 

22  nikech kitimo kamano to inege gi wich kuot, kendo Ruoth Nyasaye nomiyi pok. 

23  Fuong’o wach kelo miero, mana kaka yamo kelo koth. 

24  Ber dak e kiru, moloyo dak e ot maduong’ gi dhako maralep. 

25  Winjo wach maber moa kuma bor chalo gi modho pi mag’ich ka riyo oloyi. 

26  Ng’at makare ma ok kwer jaricho, ka temo chune timo gimoro, chalo mana gi aora moduwore, kata gi soko ma ok nyal modh pige. 

27  Kaka chamo mor kich mathoth ahinya ok ber, e kaka dwaro pak mang’eny bende rach. 

28  Ng’at ma ok nyal pieyo mirimbe, chal mana gi dala ma onge gi ohinga, ma monjo yot.

