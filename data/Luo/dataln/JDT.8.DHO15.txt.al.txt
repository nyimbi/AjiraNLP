1  E kindeno nonyis dhako moro ma nyinge Judith gima nosetimore. Judith ne en nyar Merari, wuod Oks wuod Josef, wuod Oziel, wuod Elkia, wuod Rafaim, wuod Ahitub, wuod Elija, wuod Hilkia, wuod Eliab, wuod Nathanael, wuod Salamiel, wuod Sarasadai, ma wuod Israel. 

2  Manase chwore mane jadhoodgi owuon kendo jaodgi hie, nosetho e ndalo mikayoe cham. 

3  Ne oyudo orango jotich katueyo wiye mag cham, to nopo ka liet mar chieng’ ohinge. Nodok dala kotuo ahinya, mi notho Bethulia dalagi, kendo noyike but kwerene e lowo manie kind Dothan gi Balamon. 

4  Bang’ thone, Judith nobet kodak dala kaka chi liel kuom higni adek gi dueche ang’wen, 

5  kendo nogero ot moro matin ewi tat ode mondo odagie. Ne otueyo pien gugru e nungone, kendo norwakore gi lep mond liete. 

6  Bende notueyo chiemo ndalo duto kaka mond liete timo, mak mana odhiambo motelo ni chieng’ Sabato hie, kod odhiambo motelo ni chieng’ ma due porie gi chieng’ ma due oporie hie, kod ndalo sewni mag jo-Israel, ema ne ochiemoe. 

7  Ne en dhako ma jaber ahinya, kendo malombo wang’. Manase chwore noseweyone dhahabu gi fedha kod jotich machwo gi mamon kaachiel gi dhok kod puothe, kendo nodak maber ka en gi mwandunego duto, 

8  ka onge ng’ama wacho wach moro marach kuom, nikech noluoro Nyasaye ahinya. Judith owuoyo gi jodong Bethulia 

9  Judith nowinjo kaka riyo mar pi mane ohingo ji nosenyoso chunygi, kendo kaka ne giywak malit ni jaduong’ dala. Bende ne onyise gima ne Uzia osewacho ni ji, kendo kaka nosekuong’orenigi ni obiro chiwo dala duto ni jo-Asuria bang’ ndalo abich. 

10  Omiyo nooro dhako ma jarit gige piyopiyo mondo odhi oluongne jodong dala ariyo ma Kabris gi Karmis. 

11  Kane gisebiro, nowachonigi niya, “Winjuru gima awachonu, un jotend Bethulia. Usetimo marach kuom wuoyo ni ji kaka usewuoyo kawuono, ka ukuong’oru e nyim Ruoth Nyasaye ni ka ok okonyou e ndalo muketone, to ubiro chiwo dala duto e lwet wasikwa. 

12  Uparo ni un ang’o munyalo miyo Nyasaye tem ma kamano, kuketoru malo moloye? 

13  Usetemo Nyasaye Manyalo Gik Moko Duto, to uonge gi rieko, kendo ok unung’e gimoro nyaka chieng’! 

14  Ka ok unyal ng’eyo gima nie chuny dhano maiye, kata fwenyo parone, koro ere kaka dufweny paro manie chuny Nyasaye mane ochueyo gik moko duto? Kata ere kaka dung’e gima odwaro timo? Ooyo, owetena, kik umi Ruoth Nyasaye ma Nyasachwa mirima. 

15  Kata kapo ni ok ohero konyowa kapok ndalo abichgo okadho, to en gi teko mar ritowa kuom ndalo mathoth kaka en ema ohero, mana kaka en gi teko mar tiekowa e nyim wasikwa. 

16  To un uonge gi ratiro mar nyiso Ruoth Nyasaye gima onego otim, nimar Nyasaye ok nyal chun kaka ichuno dhano, bende ok nyal hoye kaka ihoyo dhano. 

17  To moloyo onego wakwaye mondo oreswa, kwarito kony moa kuome, eka kapo ni oyie konyowa, to obiro konyowa. 

18  Chutho, e ndalo mosekadho machiegni nyaka chil kawuono, onge dhoodwa kata anywolawa kata mana dalawa moro moselamo nyiseche ma lwet dhano ema oloso, kaka notimore chon. 

19  Lamo nyiseche ma kamago ema nomiyo olo kwerewa e lweny, kendo oyakgi ka wasikwa negogi malit! 

20  Wan to ok walam Nyasaye moro mak mana en. Kuom mano, wageno ni ok enorangwa marach, bende ok nojwang’ ogandawa. 

21  “Kapo ni jo-Asuria oloyowa adier, kaka uparo ni gibiro timo, to nyaka ung’e ni ginikaw piny Judea duto, kendo giniyak kuondewa maler duto mag lemo. To wan ema Nyasaye nokumwa kuom keth mokethgo kuonde mag lemo. 

22  Kapo ni ginego owetewa kendo gidaro jowa, mi piny mane olamnwa odong’ nono, to wan wawegi ema gigo duto nodog e wiwa e kind ogendini ma wanabed wasumbgi. Kamano joma wanabed e bwogigo nochawa kendo nokwanwa ka joma nono. 

23  Bende chiwruok ma wabiro chiwore e lwetgi, ok nomi gibed osiepewa kata matin. Ooyo, Ruoth Nyasaye ma Nyasachwa biro miyo gima kamano kelonwa wichkuot. 

24  Kuom mano, owetena, onego wabed ranyisi maber ni jowa, nimar wan ema girangowa mondo wakonygi, kendo gima biro timorenigi kod mabiro timore ni Hekalu gi kendo-mar-misango, ma gin gik mwakwano ka gik maler ahinya, nie lwetwa! 

25  “Mano omiyo owinjore wagouru mana erokamano ni Ruoth Nyasaye ma Nyasachwa ma koro temowa mana kaka notemo kwerewa. 

26  Paruru ane kaka notimo ni Ibrahim, kendo paruru tem malich mane Isaka oyudo, bende paruru gik moko duto mane otimore ni Jakobo Mesopotamia e piny Asuria, kane orito jamb Laban ner mare. 

27  Wan to pok otemwa gi tem mager kaka notemo jogo, bende ok odwar chulonwa kuor kuom richowa. Ooyo, Ruoth Nyasaye kumo joma lame mana ni mondo opuonjgigo.” 

28  Kane Judith osetieko wuoyo, Uzia nodwoke niya, “Gik moko duto misewacho, iwacho gadiera, kendo onge ng’ama nyalo dagi kata mana wach achiel kuomgi. 

29  Bende ok kawuono kende ema ichako nyise riekoni, to chakre tinni, ji duto oseng’eyo riekoni kod chuny malong’o ma in-go. 

30  To kata kamano, riyo malich mar pi ma ohingo jowa ema osemiyo gichunowa mondo watim kaka ne wasingorenigi kwakuong’ore gi kuong’ruok ma ok nyal kethi. 

31  To in, in dhako mohero Nyasaye ahinya, omiyo kwa Ruoth Nyasaye mondo okelnwa koth, opong’ yewni mawa mondo wawe bedo gi luoro.” 

32  Eka Judith nodwoke niya, “Winjuru! Adwaro timo gimoro ma jowa nopar e tienge duto mabiro. 

33  Otieno ma kawuononi nyaka ubed e dhoranga dala, kendo ang’ nawuogi gi jatichna. Ruoth Nyasaye biro miyo areso jo-Israel kapok ndalo ma useketo ni ubiro chiwo dala e lwet wasikwa ochopo. 

34  Kik upenja gima adwaro timo, nikech ok abi nyisougo kapok atime.” 

35  Kane giwinjo wachno, Uzia kod jodongo mamoko nowachone niya, “Bed gi kue, kendo wakwayo Ruoth Nyasaye mondo onyisi rieko ma dichulgo kuor ni wasikwa.” 

36  Eka ne giwuok gia e ot manie wi tadono, mi gidok kuonde mane giritoe.

