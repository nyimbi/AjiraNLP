1  Ruoth Nyasaye ma Nyasach gik moko duto, kechwa kendo ng’iwa gi ng’wono, kendo imi luoro moa kuomi omak ogendini duto. 

2  Siem ogendini mamoko gi badi, mondo ging’e tekoni. 

3  Kaka yande isenyisorinigi ni in Ng’ama Ler, e kaka mondo koro iyie inyisgi tekoni e nyimwa. 

4  Migi giyie kaka wan waseyie ni, in Ruoth Nyasaye, e Nyasaye kende, maonge moro machielo. 

5  Yie ior ranyisi manyien, kendo itim honni manyien, mondo tekoni maduong’ oyud pak. 

6  Bed mager, mondo mirimbi otiek joma mon kodi, kendo ineg wasiki. 

7  Par singruokni, mondo chieng’ ma nichiko ochop piyo, kendo imi ji owuo kuom timbeni madongo. 

8  Or mach mager owang’ joma odong’, kendo ineg joma timo ni jogi marach. 

9  Yie ito wiye ruodhi ma wasikwa mawacho ni, “Onge ng’ato marom kodwa.” 

10  Chok dhout Jakobo kaachiel, kendo ichak ikawgi ka mwanduni iwuon. 

11  A Ruoth, kech jogi miluongo gi nyingi. Adier, kech oganda Israel, mane ikawo ka wuodi makayo. 

12  Tim ng’wono ni Jerusalem, dalani maler, ma en kar betni, miyueyoe. 

13  Yie mondo Sayun opong’ gi wende mipakigo, kendo imi odi maler opong’ gi duong’ni. 

14  Nyis ji duto ni, jogo mane ichueyo nyaka a chakruok gik moko, gin jogi, kimiyo weche mane okor gi nyingi chopo kare. 

15  Mi jogo mogeno kuomi pokgi, kendo ichop weche mane jonabi magi okoro, mondo ji ong’e ni gin joma wacho adiera. 

16  A Ruoth Nyasaye, winj lemo ma jotichni kwayigo, kaluwore gi gueth mane Harun oguedhogo jogi, 

17  mondo ji duto manie piny ong’e ni in Ruoth Nyasaye mochwere. Pogo maber gi marach 

18  Ich chamo chiemo duto, to chiemo moko beyo moloyo moko. 

19  Kaka lew dhano pogo ndhath ring’o mopogore opogore, e kaka ng’ama riek bende fwenyo weche mag miriambo. 

20  Ng’ama chunye rach kelo chandruok, to ng’ama riek ong’eyo kaka onyalo chulone kuor. Yiero 

21  Dhako nyalo yie mondo dichwo achwoya kende. Ng’ama dichwo to nyalo hero nyako achiel moloyo nyiri mamoko. 

22  Chia dhako miyo dichwo mor moloyo gik moko duto. 

23  Dichwo man gi dhako mawuoyo maber kendo mamuol en jahawi moloyo chwo moko duto. 

24  Ka ng’ato okendo dhako, to oyudo chakruok mar mwandu. Adier, oyudo jakony morome, kendo oyudo siro monyalo siroree. 

25  Puodho maonge chiel nyaka yaki. Kamano bende e kaka ng’ama onge dhako en jabayo, ma dwaro kar dak. 

26  Onge ng’ama ogeno jabayo moting’o gilweny, kendo wuotho e mier ka mier. 

27  Kamano bende ji ok ogeno ng’ama onge ot, to nindo kamoro amora ma piny oyusonee.

