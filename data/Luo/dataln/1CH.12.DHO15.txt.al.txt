1  Koro magi e joma nobiro Ziklag ir Daudi kane Saulo wuod Kish oseriembe e nyime. Gin bende ne gin thuondi mane konyo Daudi lweny. 

2  Ne ginyalo diro asere kata bayo orujre gi bat korachwich kata gi bat koracham. Ne gin jo-Benjamin, dhoodgi Saulo. 

3  Jotendgi ne Ahiezer, gi Joash owadgi, ma yawuot Shemaa ja-Gibea, kod Jeziel gi Pelet yawuot Azmoth, kod Beraka gi Jehu jo-Anathoth, 

4  gi Ishmaya ja-Gibeon ma achiel kuom jotend thuondi pieradekgo, kod Jeremia gi Jahaziel gi Johanan gi Jozabad ja-Gedera, 

5  gi Eluzai gi Jerimoth gi Bealia gi Shemaria gi Shefatia ja-Haruf, 

6  kod Elkana gi Ishia gi Azereel gi Joezer gi Jashobeam jo-Kora, 

7  kod Joela gi Zebadia yawuot Jeroham ma ja-Gedor. 

8  Jo-Gad moko bende nobiro ir Daudi kane enie rogo e thim. Ne gin joma rateke motiegore ni lweny, mong’eyo kedo gi kuodi kod tong’. Ne giger ka sibuoche, kendo tiendgi ne yot ka tiend mwanda maringo e got. 

9  Ezer ne jatendgi, to Obadia jalupne, eka Eliab mar adek, 

10  Mishmana mar ang’wen, Jeremia mar abich, 

11  Atai mar auchiel, Eliel mar abiriyo, 

12  Johanan mar aboro, Elzabad mar ochiko, 

13  Jeremia mar apar, Makbanai mar apar gachiel. 

14  Joka Gadgo ne jodong oganda lweny. Ng’at matinie moloyo kuomgi muche ne romre gi much ji mia achiel, to much ng’at maduong’ moloyo ne romre gi much ji alufu achiel. 

15  Jogo ema nong’ado aora Jordan e due mokwongo kane opong’ moo, kendo oimo genge duto. Ne giriembo ji duto ma nodak e holni man yo wuok chieng’ gi yo podho chieng’ mar aorano. 

16  Jomoko kuom jo-Benjamin gi jo-Juda bende nobiro ir Daudi e rogo. 

17  Daudi nowuok romonigi, mowachonigi niya, “Ka usebiro ira kaka osiepe mondo ukonya, to arwakou gi mor. To ka ubiro ni mondo undhoga, kendo uketa e lwet wasika, to onge gima aseketho, to Nyasach kwerewa mondo one wachno, kendo ong’adnu bura.” 

18  Eka Roho nolor kuom Amasai, jatend thuondi piero adek kande mowacho niya, “Wan kodi! Wan jogi, wuod Jesse. Wamosi! Wamosi! Wamoso jakonyni bende! En Nyasachi makonyi.” Eka Daudi norwakogi, moketogi kuom joge mag lweny. 

19  Kane Daudi dhi gi jo-Filistia mondo giked gi Saulo, jo-Manase moko noweyo Saulo modok ni Daudi. Kata kamano Daudi ne ok okonyo jo-Filistia, nimar kane jotendgi oseporo wach, ne giriembe. Ne giwacho niya, “Dipo kondhogowa kodok ni Saulo ma ruodhe, mi okelnwa masira.” 

20  Jo-Manase ma nodok ni Daudi kane odhi Ziklag, ne gid Adna gi Jozabad gi Jadiael gi Mikael gi Jozabad gi Elihu kod Zilthai. Ng’ato ka ng’ato kuomgi ne jatend jolweny alufu achiel mag jo-Manase. 

21  Gin ema ne gikonyo Daudi kedo gi joma ne monje, nimar giduto ne gin thuondi mager, kendo Daudi noketogi jotend jolweny. 

22  Ji ne medo biro ir Daudi odiechieng’ kodiechieng’ mondo okonye, nyaka ne gidoko oganda mang’ongo mar jolweny. Thuond Daudi mane ni kode Hebron 

23  Jolweny ma nobiro Hebron ir Daudi mondo okaw loch Saulo omi Daudi kaka Ruoth Nyasaye nosewacho e magi: 

24  Jo-Juda mane oting’o kuodi gi tong’ ne alufu auchiel gi mia aboro. 

25  Jo-Simeon ma thuondi mager ne alufu abiriyo gi mia achiel. 

26  Jo-Lawi ne alufu angwen gi mia auchiel 

27  kaachiel gi Jehoyada jaduong’ dhood Harun, mane nigi ji alufu adek gi mia abiriyo, 

28  kod Zadok, wuowi mathwon kendo mager, mane nigi jodong lweny piero ariyo gariyo moa e dhoodgi. 

29  Jo-Benjamin, ma owete Saulo, ne romo ji alufu adek, to ji mang’eny kuomgi nopandore kuom dhood Saulo nyaka thone. 

30  Jo-Efraim ne thuondi alufu piero ariyo gi mia aboro, man gi huma e dhoutgi. 

31  Jo-Manase konchiel mane oyier mondo obi oket Daudi ruoth ne romo alufu apar gaboro. 

32  Jo-Isakar ne gin joma riek kuom nyiso jo-Israel gima onego gitim, kendo kinde monego gitimee. Ne gin jotelo mia ariyo, ma nobiro gi jolwenjgi. 

33  Jo-Zebulun ne jolweny molony alufu piero abich man gi gi lweny mopogore opogore. Ne gin thuondi mager man gi chuny achiel. 

34  Jo-Naftali ne jotend jolweny alufu achiel gi ji alufu piero adek gabiriyo moting’o kuodi gi tong’. 

35  Jo-Dan ne ji alufu piero ariyo gaboro gi mia auchiel moikore ni lweny. 

36  Jo-Asher to ne ji alufu piero ang’wen mochwiny kendo moikore ni lweny. 

37  To joma noa loka Jordan kuom jo-Reuben gi jo-Gad kod jo-Manase konchiel ne gin ji alufu mia achiel gi piero ariyo, ma noting’o kit gilweny duto. 

38  Jolweny maratego duto nobiro Hebron gi chuny achiel ni nyaka giket Daudi ruodh jo-Israel duto. Jo-Israel modong’ bende ne nigi paro achiel mar timo kamano. 

39  Ne gibet kuno gi Daudi kuom ndalo adek, ka gichiemo kendo gimetho, nikech jowetegi noseikonigi gik moko duto. 

40  Bende joma nokiewo kodgi, chakre piny Isakar gi Zebulun kod Naftali nokelonigi chiemo mane giting’o gi kenje gi ngamia gi nyumbu kod ruedhi. Ne gin mogo gi olembe mag ng’owo gi mag mzabibu motwo mong’in kod divai gi mo, kaachiel gi dhok kod rombe mang’eny ahinya, nikech mor mane nitie e Israel.

