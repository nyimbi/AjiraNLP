1  Ruoth Nyasaye nowacho ni Musa niya, “Koro ibiro neno gima abiro timo ni Farao. Abiro chune mondo owe jo-Israel odhi. Adier abiro chune ni nyaka oriembgi e pinye.” Ruoth Nyasaye oluongo Musa kendo 

2   Nyasaye nowuoyo gi Musa, mowachone niya, “An e Ruoth Nyasaye. 

3  Nafwenyora ni Ibrahim gi Isaka kod Jakobo ka Nyasaye Manyalo Gik Moko Duto, to ne ok aweyo ging’eya gi nyinga mar Ruoth Nyasaye. 

4  Bende natimo kodgi singruok, kawachonigi ni namigi piny Kanaan, mane ginie jodak. 

5  Koro asewinjo ywak jo-Israel ma jo-Misri oseloko wasumbni, mi aseparo singruok mane atimono. 

6  Omiyo koro nyaka iwachni jo-Israel kama: ‘An e Ruoth Nyasaye, abiro golou e tije mapek ma jo-Misri oketo kuomu, kendo abiro resou e tij bedo wasumbni magi. Narie bada mang’ongo kuomgi, kakumogi malit mondo owaru. 

7  Anakawu ka joga awuon, kendo anabed Nyasachu, mi unung’e ni an e Ruoth Nyasaye ma Nyasachu ma golou e tij jo-Misri mapek michunou mondo uti. 

8  Anateru e piny mane asingora ni nami Ibrahim gi Isaka kod Jakobo, kendo anamiugo mondo obed maru, an e Ruoth Nyasaye.’ ” 

9  Musa noluwo ni jo-Israel wechegi, to ne ok gidewe, nimar chunygi nool nikech tich matek mar bedo wasumbni. 

10  Eka Ruoth Nyasaye nowacho ni Musa niya, 

11  “Dhi nyis Farao ruodh Misri ni nyaka owe jo-Israel oa e pinye.” 

12  To Musa nodwoko Ruoth Nyasaye ni, “Ka jo-Israel ema ok nyal winja, Farao to diwinja nadi, an ng’at maywayo wachni?” 

13  To Ruoth Nyasaye nochiko Musa gi Harun ni gidhi ginyis jo-Israel kaachiel gi Farao ruodh Misri ni Ruoth Nyasaye osemiyogi tich mar golo jo-Israel e piny Misri. Anywola joka Musa gi joka Harun 

14  Jodong dhoud Israel e magi: Yawuot Reuben ma kach Israel ne gin Hanok gi Palu gi Hezron kod Karmi. Mago e jo-Reuben. 

15  Yawuot Simeon ne gin Jemuel gi Jamin gi Ohad gi Jakin gi Zohar kod Shaul wuod dhako ma nyar Kanaan. Mago e jo-Simeon. 

16   To magi e nying yawuot Lawi kaachiel gi nyikwagi: Gershon gi Kohath kod Merari. Lawi nodak higni mia achiel gi piero adek gabiriyo. 

17  Joka Gershon ne gin dhout Libni gi Shimei. 

18  Yawuot Kohath ne gin Amram gi Izhar gi Hebron kod Uziel. Kohar nodak higni mia achiel gi piero adek gadek. 

19  Yawuot Merari ne gin Mali kod Mushi. Mago e dhout jo-Lawi gi nyikwagi. 

20  Amram nokendo Jokebed nyamin wuon mare, ma nonywolone Harun gi Musa. Amram nodak higni mia achiel gi piero adek gabiriyo. 

21  Yawuot Izhar ne gin Kora gi Nefeg kod Zikri. 

22  To yawuot Uziel ne gin Mishael gi Elzafan kod Sithri. 

23  Harun nokendo Elisheba nyar Aminadab ma nyamin Nashon, monywologo Nadab gi Abihu gi Eliezar kod Ithamar. 

24  Yawuot Kora ne gi Asir gi Elkana kod Abiasaf. Mago e dhout joka Kora. 

25  Eliezar wuod Harun nokendo achiel kuom nyi Putiel, ma nonywolone Finehas. Mago e jodong dhout jo-Lawi. 

26  Ma e Harun nogo, kaachiel gi Musa, mane Ruoth Nysaye owachonigi niya, “Goluru jo-Israel e piny Misri kochan-gi e dhoutgi.” 

27  Musa gi Harun gogo ema nowacho ni Farao ruodh Misri ni mondo owe jo-Israel oa Misri. Ruoth Nyasaye ochiko Musa kod Harun 

28  Kane Ruoth Nyasaye owuoyo gi Musa e piny Misri, 

29  nowachone niya, “An e Ruoth Nyasaye. Nyis Farao ruodh Misri weche duto ma abiro wachoni.” 

30  To Musa nodwoko Ruoth Nyasaye niya, “Ing’eyo ni an ng’at maywayo wach, to ere kaka Farao diwinj wachna?”

