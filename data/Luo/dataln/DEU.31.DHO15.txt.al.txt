1  Musa nomedo wuoyo ni jo-Israel, kowacho niya, 

2   “Koro hika gin mia achiel gi piero ariyo, kendo ok anyal dhi nyime gi telonu. To bende Ruoth Nyasaye osenyisa ni ok nang’ad aora Jordan. 

3  Ruoth Nyasaye ma Nyasachu owuon biro telo nyimu mondo otiek ogendini mudhi kawo pinygigo, mi unudag e pinygi, kendo Joshua notelnu kaka Ruoth Nyasaye osewacho. 

4   Ruoth Nyasaye biro tieko ogendinigo mana kaka notieko Sihon gi Og, Ruodhi jo-Amor, kaachiel gi pinjegi. 

5  Nochiwgi e luetu, mi unutimnigi mana kaka nochikou. 

6  Beduru gi chir, kendo gi jing’o. Kik uluorgi, kendo kik chunyu nyosre, nimar Ruoth Nyasaye ma Nyasachu biro dhi kodu, kendo ok noweu kata jwang’ou ok nojwang’u.” 

7  Bang’e Musa noluongo Joshua mowachone e nyim jo-Israel duto niya, “Bed gi chir kendo gi jing’o, nikech in ema ibiro telo ni jogi ka gidhi e piny ma Ruoth Nyasaye nosingore ni kweregi ni nomigi, kendo inimi gikawe. 

8   Ruoth Nyasaye owuon biro teloni, kendo nobed kodi. Ok noweyi, bende ok nojwang’i, omiyo kik ibed maluor, kendo kik chunyi nyosre.” Nyaka som chik bang’ higni abiriyo ka higni abiriyo 

9  Musa nondiko chikno momiyo jodolo ma jo-Lawi mane ting’o Sandug Muma mar Ruoth Nyasaye, kod jodong Israel duto. 

10   Eka nochikogi kama: “Bang’ higni abiriyo ka higni abiriyo e higa miweyoe gope, e kinde mutimoe Sap Kiche, 

11  ka jo-Israel duto biro mondo olam Ruoth Nyasaye ma Nyasachu kama obiro yiero mondo nyinge obedie, to nyaka usom chikni matek e nyimgi duto. 

12  Nyaka uchik ji duto, chwo gi mon kod nyithindo, kaachiel gi jopinje mamoko modak kuomu, mondo giwinj chikno, eka gipuonjre luoro Ruoth Nyasaye ma Nyasachu, mi girit wechene duto maber. 

13  Tienge mabiro mapok ong’eyo wechegi nowinjgi, mi nopuonjre luoro Ruoth Nyasaye ma Nyasachu ndalo duto ma gidakgo e piny ma ubiro kawo ka useng’ado aora Jorda,.” Chike mogik mane Ruoth Nyasaye omiyo Musa 

14  Ruoth Nyasaye nowacho ni Musa niya, “Ibiro tho machiegni, omiyo luong Joshua udhi e Hemb Romo mondo akete e tich.” Omiyo Musa gi Joshua ne jodhi kaka nowachnigi, 

15  kendo Ruoth Nyasaye nofwenyore e Hema ka ni e bor polo mane ochung’ e dho Hema. 

16  Ruoth Nyasaye nowacho ni Musa niya, “Ka isetho, moyiki, to jogi biro weya mi luw nyiseche mag jomoko ma gidhi yudo ka gidonjo e pinyno, mana kaka dhako weyo chwore, to dwanyore gi chwo mamoko. Giniweya, kendo giniketh singruok ma asetimo kodgi. 

17  Kuom mano, mirimba mager noliel kuomgi ka mach mi notiekgi. Anawegi, kendo ok nakwan-gi ka joga, mi ginithagre malit, kendo ginine masiche madongo. Eka bang’e giniwach niya, ‘Thagruokgi osebironwa mana nikech Nyasachwa koro ok ni kodwa.’ 

18  To ok nawinjgi e ndalogo, nikech richo ma gisebedo ka gitimo mar lamo nyiseche mamoko. 

19  “Kuom mano, koro ndik wer ma anyisi ni, kendo ipuonjgi kaka iwere, mondo oparnigi chikena. 

20  Ka asekelogi e piny maber kendo momew, kaka nasingora ni kweregi, mi giyudo chiemo, kendo gidoko machwe, eka bang’e ginichara, kendo giniketh singruokna, ka giluwo nyiseche mamoko kendo tiyonigi. 

21  Ka githagore malit kendo gineno masiche malit kamano, to wendni nobednigi rapar, nimar nyikwagi nosik ka were. Kata koroni, ka pok akelogi e piny ma nasingora ni namigi, ang’eyo kaka chunygi chalo.” 

22  Musa nondiko wendno chieng’no, mopuonjo jo-Israel. 

23   Ruoth Nyasaye nochiko Joshua wuod Nun niya, “Bed gi chir, kendo gi jing’o, nikech in ema nitelni jo-Israel ka gidhi e piny ma ne asingora ni namigi kendo anabed kodi.” 

24  Kane Musa osetieko ndiko chikno duto e kitabu, 

25  nochiko jo-Lawi mane ting’o Sandug Muma mar Ruoth Nyasaye niya, 

26  “Kawuru kitap chikni, uket e bath Sandug Muma mar Ruoth Nyasaye ma Nyasachu, mondo obednu kanyo ka rapar, 

27  nimar ang’eyo ni un joma wigi tek ta. Usetamoru winjo Ruoth Nyasaye kata ka pod angima ka an kodu. Koro kasetho to ubiro dage machal nadi? 

28  Omiyo chokuru jodong dhoutu gi jotendu duto e nyima, mondo awachnigi wechegi, kendo aluong polo gi piny mondo obedna joneno. 

29  Ang’eyo ni ka asetho, to ubiro duworu malich, muwe yo ma asechikoue. Kuom mano, unune masiche e ndalo mabiro, nikech numiyo Ruoth Nyasaye mirima gi timbeu maricho.” Wend Musa 

30  Bang’e Musa nowachonigi weche duto mag wendni, ka oganda jo-Israel ochiko itgi.

