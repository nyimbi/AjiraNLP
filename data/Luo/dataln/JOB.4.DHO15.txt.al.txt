1  Eka Elifaz ja-Teman nopenjo Ayub niya, 

2  “Mit ka chunyi nyalo doko malit ka ng’ato owuoyo kodi, nimar ok anyal ling’ mak awuoyo? 

3  Par ine kaka isepuonjo ji mang’eny, kendo isejiwo joma yomyom. 

4  Wecheni ne siro joma ochwanyore ma dwaro podho, kendo ne irieyo chongegi monyosore. 

5  To koro thagruok ma kamano osebironi in iwuon, kendo chunyi chandore ma ok inyal bedo gi kue. 

6  Donge yie ma in go kuom Nyasaye kueyo chunyi? Koso donge igeno kuom timni makare? 

7  Ara koro par ane, ka bende nitie kata ng’at achiel makare ma oseyudo thagruok malich, kata ng’ama ber ma masira osetieko? 

8  Aseneno ni joma puro richo, kendo chwoyo timbe maricho kayo mana gik ma kamago. 

9  Nyasaye tiekogi gi mirimbe mager, mana ka gima yamb ahiti ema ogoyo, molalgo nono. 

10  Joma timbegi richo twaro, kendo ruto ka sibuor, to Nyasaye miyo giling’, kendo turo lekegi. 

11  Githo mana ka sibuor ma onge gima cham, kendo nyithindgi oke kuonde duto. 

12  Ne okuodhna wach moro mos, mane ok anyal winjo maber. 

13   Ne ochalo gi lek ma mono ng’ato nindo. 

14  Ne abwok, kendo kibaji ne ogoya, mi denda duto otetni 

15  Eka muya maliw nokudho pat wang’a, mi denda ojuol. 

16  Ne aneno ka gimoro ochung’ buta kanyo, to kata obedo ni ne arange, ne ok anyal ng’eyo ni en ang’o. Piny noling’ thi, eka ne awinjo dwol machil kawacho niya, 

17  ‘Bende dhano nyalo bedo makare e nyim Nyasaye? Koso nitie ng’ato manyalo bedo maler e nyim jachwechne?’ 

18  Ka Nyasaye ok ogeno jotichne owuon, kendo oyudo ni malaikane gin joketho, 

19  koro ere kaka dogen dhano ma ochwe mana gi lowo, kendo molos mana gi buru, ma inyalo ng’inyo ka oguyo? 

20  Dhano nyalo bedo kangima gokinyi, to otho apoya ka pok ochopo odhiambo. 

21  Gik moko duto ma en go omaye, kendo otho mana ka pod oonge gi rieko.

