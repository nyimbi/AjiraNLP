1  Jodong dhout Gilead wuod Makir ma wuod Manase ma achiel kuom dhout Josef, nodhi ir Musa gi jotend oganda kod jodong dhout Israel, 

2   mowacho niya, “Jaduong’, Ruoth Nyasaye nochiki mondo ipog ni jo-Israel lowo gi ombulu, to bende nochiki mondo ipog lowo ma dine owadwa Zelofehad oyudo ni nyige. 

3  To kapo ni moro kuom nyirigo okendi e dhood ja-Israel moro, to lowo mopogne biro lal kuom lop kwerewa, mi nomiye dhoot ma okendie nyakono. Kamano lopwano dilal. 

4  Ka higa mar mor ochopo e piny Israel, to lowono nomi dhoot mokendie nyakono, mi nolal chuth kuom lop kwerewa.” 

5  Kane Musa oseng’eyo gima Ruoth Nyasaye dwaro, nonyiso jo-Israel niya, 

6  “Joka Josef ni kare, kendo kama e kaka Ruoth Nyasaye osechiko kuom wach nyi Zelofehad. Ginyalo tedo ni ng’ato ang’ata ma gihero, mak mana ni nyaka bed ni okendgi e dhoodgi. 

7  Onge lop ja-Israel moro amora ma nowuog e dhoodgi, kimiyo dhoot machielo, to ng’ato ka ng’ato e Israel nyaka sik mana gi lop wuon mare. 

8  Nyar Israel moro amora ma opogne lop wuon mare nyaka kendi mana e dhoodgi. Kamano ng’ato ka ng’ato e Israel nosik e lop kwerene. 

9  Onge lowo ma noa e dhoot moro kimiyo dhoot machielo, to dhoot ka dhoot nosik gi lope.” 

10  ,

11  Kuom mano, Mala gi Tirza gi Hogla gi Milka kod Noa, ma nyi Zelofehad, notimo kaka Ruoth Nyasaye nochiko Musa, mi gitedo mana ni yawuot omine wuon-gi. 

12  Nokendgi e dhood Manase ma wuod Josef, kendo lopgi nosik mana e dhood kweregi. 

13  Mago e chike mane Ruoth Nyasaye omiyo Musa onyiso jo-Israel e piny Moab mamwalo e bath aora Jordan kama omanyore gi Jeriko.

