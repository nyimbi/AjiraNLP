1   Huram noloso kendo-mar-misango mar mula, ma borne romo mita apar, kendo lachne bende mita apar, to borne modhi malo mita abich. 

2  Eka nolenyo mula, moloso gima duong’ mating’o pi machal gi karaya, mochake ni Nam. Lach dhoge ne romo mita abich, kendo tutne mita ariyo gi nus to alwora mar dhoge mita apar gabich. 

3  E bwo dhoge ne nitie gik ma maradadi monginore ong’inore molwore. Noriedgi e laini ariyo ma borgi romo mita apar gabich. Namno nochue kaachiel gi gik ma maradadigo. 

4  Norenje e ng’e ruedhi apar gariyo mag mula. Ruedhi adek nomanyo nyandwat, to adek yo podho chieng’, adek yo milambo kendo adek yo wuok chieng’, to iwgi nodok kaiye. 

5  Mith mula molosego ne romre gi lach lith lwedo ang’wen. Dhoge nolos ka dho kikombe, machal gi thiep oyungu. Nonyalo ting’o pi ma dirom depe alufu auchiel. 

6   Bende noloso kareche apar mag luoko, moketo abich korachwich, to abich mamoko koracham. Karechego ema nilwokoe gik misango miwang’o, to Nam ema ne jodolo lwokoree. 

7   Huram noloso sis teche apar mag dhahabu kaka nochike, moketogi e Hekalu, abich korachwich to abich koracham. 

8  Noloso mesni apar bende, moketo e Hekalu, abich korachwich to abich koracham, kendo noloso tewni mia achiel mag dhahabu. 

9  Noloso laru mar jodolo gi laru maduong’ kod dhoute, mobawo dhoudigo gi mula, 

10  to Nam cha noketo e bath Hekalu korachwich momanyo kind yo wuok chieng’ gi yo milambo. 

11  Achien Huram noloso agulini gi rajope, kod tewni. Kamano notieko gik mane oloso ni ruoth Solomon e Od Ruoth Nyasaye. 

12  Ne gin: Sirni ariyo, gi agulini madongo ariyo mane nie wi sirni, gi oserni ariyo mane oumo agulini ariyogo, 

13  kod gik mong’inore ong’inore mia ang’wen mane oried e laini ariyo e kor oserni. 

14  Bende noloso rachungi, gi kareche mane orenj kuom rachungigo, 

15  Kaachiel gi Nam achiel cha, gi ruedhi apar gariyo mane orenje e, gi agulini gi rajope kod rachwopi. 

16  Huram-abi noloso ni ruoth Solomon gik moko duto mag Od Ruoth Nyasaye gi mula mang’angni. 

17  Nolosogi ni ruoth e paw aora Jordan e lop chwech manie kind Sukoth gi Zareda. 

18  Solomon noloso gik mathoth ahinya, ma pek mula molosgigo ne ok ong’ere. 

19  Solomon noloso gik moko duto mane nie Od Nyasaye ne gin: Kendo-mar-misango mar dhahabu, gi mesni mag makati miketo e nyim Nyasaye pile, 

20  gi rachung teyni, kod techegi monego liel e nyim Kama Ler Moloyo kaka nochiki, 

21  kod maupe gi teyni gi ramekni, 

22  gi rangis teyni, gi degi gi tewni mag ubani, kod tegni mag mach. Mago duto nolos gi dhahabu maler. Pata mag dhoudi maiye midonjogo Kama Ler Moloyo, kod mag dhoudi mag Kama Ler mag Hekalu nolos gi dhahabu bende.

