1  Solomon nogero dalane owuon kuom higni apar gadek, eka otieko gere. 

2  Nogero ot miluongo ni Od Bungu mar Lebanon Borne noromo mita piero abich, to lachne mita piero ariyo gabich, kendo borne modhi malo mita apar gabich. Nogere ewi laini adek mag sirni mag sida, moriwie bepe mag sida. 

3  Ne oumo wiye gi bap sida, mokadho ewi sirni piero ang’wen gabichgo. E laini ka laini nochanie sirni apar gabich. 

4  Ne nitie laini adek mag dirise mogaji, kendo dirisa ka dirisa nomanyore gi wadgi. 

5  Sisi mar dhoudi duto gi mag dirise duto ne romre, kendo dirisa ka dirisa nomanyore gi wadgi e laini adek. 

6  Bende nogero ot moro miluongo ni Od Sirni, ma borne noromo mita piero ariyo gabich, to lachne mita apar gabich. Ne en gi agola man gi sirni e nyime. 

7  Nogero bende Od Kom Duong’ mochwado gi bap sida, chakre tiend ot nyaka tado. Noluonge ni Od Bura nimar nong’adoe bura. 

8   Solomon nogero ode owuon mane obiro dakie e laru machielo man tok Od Bura. Nolose machal gi Od Burano, kendo nogero ot moro machielo ma bende chal kode, ni mondo nyar Farao mane okendo odagie. 

9  Udigo duto noger gi kite mopa ma nengogi tek, chakre mise nyaka yiendambewa, kendo chakre laru mar Hekalu mar Ruoth Nyasaye nyaka laru maduong’. Kitego duto nong’ad gi musmeno marom kaka idwaro, kendo nopagi koni gi koni. 

10  Mise noger gi kite madongo ma nengogi tek, ma moko mita abich to moko mita ang’wen. 

11  To ewigi ne nitie bap sida gi kite ma nengogi tek, ma moro ka moro opa kaka idwaro. 

12  Laru maduong’ nochiel gi ohinga moger gi kite mopa moluow didek, kod laini achiel mar bap sida, machal gi laru ma iye mar Hekalu mar Ruoth Nyasaye kod agola mar Hekalu. Tich ma Huram otiyo e Hekalu (

2   Weche mag Ndalo 

2  .

13  -

14  ; 

3  .

15  —

5  .

1  ) 

13  Eka ruoth Solomon nooro jaote Turo mondo oom ng’at moro miluongo ni Huram. 

14  Ne en wuod chi liel ma jadhood Naftali, to wuon mare ne ja-Turo, ma jatich mula. Ne en gi rieko gi winjo kod lony mar loso gimoro amora mar mula, kendo nobiro ir ruoth Solomon, molosone gik moko duto mane odwaro. 

15  Noloso sirni ariyo mag mula. Bor mar moro ka moro noromo mita ochiko, to alwora mar kore noromo mita auchiel. Igi norokore, kendo mith mula molosgigo ne romre gi lach lith lwedo ang’wen. 

16  Nolenyo mula molosogo gik moko ariyo machal gi agulini madongo, moumogo sirni. Bor mar agulu ka agulu noromo mita abich. 

17  Noloso gik moko ariyo mag mula e kido machal gi osera, mong’awogi kuom agulini mane nie wi agulini mane nie wi sirni. Agulu ka agulu ne nie wi osera achiel. 

18  Kamano bende noloso gik mong’inore ong’inore ka machunga e laini ariyo, molworo osera ma noumo agulini mane nie wi sirni. 

19  Agulini mane nie wi sirni mochung’ e nyim agolago, nolos gi mula machal gi wi oyungu, moromo mita ariyo. 

20  Wi sirni ariyogo noyarore, kendo agulini moum gi osera noumore kuomgi, to gik mong’inore ong’inore mia ariyo mochan e laini ariyo nolworo agulu ka agulu. 

21  Nochungo sirnigo e agola mar Hekalu. Siro achiel nochungo korachwich, mochako ni Jakin. Siro machielo nochungo koracham, mochako ni Boaz. 

22  Wi sirnigo noketie mula molos e kido machal gi wi oyungu. Kamano tich sirni norumo. 

23  Eka nolenyo mula molosogo gima duong’ mating’o pi, machal gi karaya, mochako ni Nam. Lach dhoge ne romo mita abich, kendo tutne ne romo mita ariyo gi nus, to alwora mar dhoge mita apar gabich. 

24  E bwo dhoge ne nitie gik ma maradadi mong’inore ong’inore, molwore. Noriedgi e laini ariyo, ma borgi romo mita apar gabich. Namno nochue kaachiel gi gik ma maradadigo. 

25  Norenje e ng’e ruedhi apar gariyo mag mula. Ruedhi adek nomanyo yo nyandwat, to adek yo podho chieng’, adek yo milambo, kendo adek yo wuok chieng’. To wigi nodok ka iye. Kamano e kaka noten Namno e dieng’e ruedhigo. 

26  Mith mula molosego ne romre gi lach lith lwedo ang’wen. Dhoge nolos ka dho kikombe, machal gi thiep oyungu. Nonyalo ting’o pi ma dirom depe alufu ang’wen. 

27  Bende noloso rachungi apar mag mula mondo kareche orenjree. Bor mar rachungi ka rachungi ne romo mita ariyo, kendo lachne bende mita ariyo, to borne modhi malo mita achiel gi nus. 

28  Rachungigo nolos kama: ne gin gi pewe moket e frembe. 

29  To nolos sibuoche gi ruedhi kod kerubi mag mula e pewe mane ni e frembego. Nokiewo frembego, yo ka wi sibuoche gi yo ka wi ruedhi, kod yo ka tiendegi. 

30  Rachungi ka rachungi ne nigi tiende ang’wen mag mula, mane nyalo lworore kuom chumbe mag mula. E tunge ang’wen mag rachungi, ne nitie sirni morenjie karaya. Sirnigo nolos gi mula, kendo nokiew bethegi. 

31  Chuma moting’oo karaya ne ni malo, moyombo wi rachungi gi mita achiel. En bende nokiewe. Dhoge nolworore mondo karaya orenjree maber. To pewe mag rachungi ne ok olworore, to ne gin gi bethe ang’wen maromre. 

32  Tiende ang’wen go ne nie bwo pewe mag rachungi, to chumbe mane tiendegi lwororee nolos mobedo gimoro achiel gi rachungi. Bor modhi malo mar tielo ka tielo ne romo mita achiel. 

33  To tiendego nolos machal gi tiend gach lweny. Chumbe mane tiende lwororee, kaachiel gi tiendegi giwegi, nolos gi mula. 

34  Ne nitie sirni ang’wen e tunge ang’wen mag rachungi, to sirnigo nolos mobedo gimoro achiel kode. 

35  To ewi rachungi ne nitie chuma molworore, ma borne modhi malo romo mita achiel. Chumano gi ramekni mage kod bethene nolos mobedo gimoro achiel kode. 

36  Kuom rameknigo kod pewe, nopayoe kerubi gi sibuoche kod yiend othidhe kama thuolo ne yudoree, kendo nokiewgi gi oko. 

37  Kamano e kaka noloso rachungigo duto apar mag mula, kendo romgi gi kitgi ne chal. 

38   Eka noloso kareche apar mag mula, ma moro ka moro ne nyalo ting’o pi ma dirom depe mia achiel, to lach karaya ka karaya noromo mita ariyo. Rachungi apargo moro ka moro, ne nigi karache owuon. 

39  Noketo rachungi abich e bath Hekalu korachwich kendo abich e bathe koracham, to Nam cha noketo e bath Hekalu korachwich, yo wuok chieng’ mochomo milambo. 

40  Achien Huram noloso agulini gi rajope kod tewni. Kamano notieko tije duto mag Odd Ruoth Nyasaye ni ruoth Solomon. 

41  Noseloso sirni ariyo, gi agulini madongo ariyo mane ni e wi sirni, gi oserni mag mula ma noumo agulini ariyogo, 

42  kod gik mong’inore ong’inore mia ang’wen ma noried e laini ariyo e kor oserni; 

43  gi rachungi apar, gi kareche apar mane orenj kuom rachungigo, 

44  kaachiel gi Nam cha, gi ruedhi apar gariyo mane orenjie Namno; 

45  gi agulini gi rajope kod tewni. Gigo duto mag Od Ruoth Nyasaye, Huram noloso ni ruoth Solomon gi mula mang’ang’ni. 

46  Nolosogi e paw aora Jordan e lop chuech man e kind Sukoth gi Zerethan. 

47  To Solomon ne ok opimo pek gigo, nikech ne ging’eny ahinya. Omiyo pek mula mane olosgigo ne ok ong’ere. 

48   Solomon noloso gik moko duto mag Od Ruoth Nyasaye. Noloso kendo-mar-misango mar dhahabu ma ting’o makati miketo e nyim Ruoth Nyasaye; 

49   gi rachung teyni apar mag dhahabu maler maiye. Bende noloso thiepe, gi teyni kod ramekni mag dhahabu; 

50  gi kikombe, gi rangis teyni, gi degi, gi tewni mag ubani, kod tegni mag mach. Magi duto nolos gi dhahabu maler. Pata mag dhood Hekalu bende nolos gi dhahabu. 

51   Kamano ruoth Solomon notieko tich duto mag Od Ruoth Nyasaye, eka noomo gik moko duto mane Daudi wuon mare osechiwo ni Ruoth Nyasaye, mi noketogi kar keno mar Od Ruoth Nyasaye. Ne gin fedha, gi dhahabu kod gik mamoko.

