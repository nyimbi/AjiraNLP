1  Kane jo-Israel modak Judea owinjo kaka Holoferno jatend lweny maduong’ mar Nebukadnezar ruodh Asuria osetimo ni ogendini mamoko, koyako hekalu maggi kendo okethogi chuth, 

2  luoro maduong’ nomakogi ka giparo ni Holoferno biro ketho dala mar Jerusalem kod Hekalu mar Ruoth Nyasaye ma Nyasachgi. 

3  Ne oyudo ka koro eka yande giduogo gia kuma ne odargi motergi e tuech, kendo yande eka gipogo ni jogi piny Judea mondo gidagie, to bende Hekalu kod gik mitiyogo e tich lemo kaachiel gi kendo-mar-misango mane osedwany, yande eka opwodh machiegni. 

4  Emomiyo ne ginyiso jo-Samaria duto gi jo-Kona gi jo-Beth-horon gi jo-Belmain gi jo-Jeriko gi jo-Koba gi jo-Esora kod joma odak e holo mar Salem mondo obed moikore ni lweny. 

5  Ne giketo jolweny ewi gode maboyo mi gichielo mier man kuondego mondo gisirgo lweny. Bende ne gichooko cham mondo gikonyrego e lweny mabirono, nikech ne oyudo ka koro eka gia keyo e ndalono. 

6  Joakim jadolo maduong’ mane odak Jerusalem e ndalogo, nondiko ni jo-Bethulia gi jo-Bethomesthaim ma gin mier ariyo momanyore gi paw Esdrelon kochomo dala mar Dotham. 

7  Ne ogolonigi chik mondo giket jolweny e yore ming’adogo gode, ma gin kende e yore mane inyalo donjogo e dala Judea, nimar kane giketo jolweny e yorego kamano, to ne ginyalo geng’o joma dwaro monjogi e yo mayot, nikech yorego ne diny ahinya, ma ji moloyo ariyo ok nyal kadhoe kaachiel. 

8  Jo-Israel nowinjo wach Joakim jadolo maduong’, mi gitimo kaka nochikogi, kendo kaka buch jodong piny man Jerusalem bende nochikogi. Oganda jo-Israel olamo Nyasaye 

9  Jo-Israel duto noywak ni Nyasaye ahinya, kendo ne gibolore e nyime. 

10  Gin duto, kaachiel gi mondgi kod nyithindgi gi jopinje mamoko modak kodgi ma jotichgi kata wasumbgi, ne gitueyo piende gugru e nungogi. Jambgi bende ne gitueyonigi piende gugru kamano. 

11  Jo-Israel duto modak Jerusalem, koda ka mon gi nyithindo, ne jo nindo piny auma e nyim Hekalu, kendo ne girieyo bedegi ni Ruoth Nyasaye ka gibuko buru e wigi. 

12  Kata mana kendo-mar-misango bende negipedhoe piende gugru, kendo giduto ne gikwayo Nyasach Israel matek mondo nyithindgi kik pe, bende mier mane kweregi oweyonigi kik kethi, kendo Hekalu kik dwany mi joma ok ong’eyo Nyasaye gone siboi. 

13  Ruoth Nyasaye nowinjo ywakgi, kendo nokechogi e chandruokgi. Jo-Judea gi jo-Jerusalem duto notueyo chiemo kuom ndalo mathoth e nyim Hekalu mar Nyasaye Manyalo Gik Moko Duto. 

14  Joakim jadolo maduong’ kod jodolo duto mag Ruoth Nyasaye kaachiel gi joma konyogi tich e nyim Ruoth Nyasaye norwako piende gugru, ka gitimo misengini mapile miwang’o pep, kendo ka gichiwo ni Nyasaye mich ma ji osingore ni gibiro chiwo, kod mago ma gichiwo kuom herogi giwegi. 

15  Ne gibuko buru e kilemba mane gisidho, kendo ne giywak ni Ruoth Nyasaye ahinya mondo okech jo-Israel.

