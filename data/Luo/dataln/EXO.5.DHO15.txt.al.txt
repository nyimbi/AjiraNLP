1  Bang’e, Musa kod Harun nodhi ir Farao, mowachone niya, “Ruoth Nyasaye ma Nyasach jo-Israel owacho kama: ‘We joga odhi, mondo otimna sawo e thim.’ ” 

2  To Farao nodwokogi niya, “Ruoth Nyasaye to en ng’a, ma dawinj wachne, mi awe jo-Israel dhi? Akia Ruoth Nyasaye, bende ok nawe jo-Israel odhi!” 

3  Ne giwachone niya, “Nyasach jo-Hibrania oseromo kodwa. Omiyo, yie iwe wadhi e wuodh ndalo adek e thim, mondo watim misango ni ruoth Nyasaye ma Nyasachwa, nono to obiro kelonwa tho, kata lweny ma ditiekwa.” 

4  Farao, ruodh Misri nodwoko Musa gi Harun niya, “Marang’o umono ji tiyo tijegi? Doguru e tiju wasumbnigi!” 

5  Eka nomedo wacho niya, “Jou koro ng’eny moloyo jo-Misri to eka pod udwaro mana ni mondo giwe tich!” 

6  Odiechieng’no, Farao nochiko jo-Misri ma jorit wasumbni kod jo-Israel ma nyipeche niya, 

7  “Kik uchak umi jo-Israel tiang’ ma gilosogo matafari, kaka usebedo ka utimo, to weuru gidhi giom tiang’ giwegi. 

8  To nyaka une ni giloso matafari ma kwan-gi romre gi mago ma gisebedo ka giloso. Kik uwe kwanno dog chien! Gin jonyawo, emomiyo gigoyo koko ni mondo gidhi gitim misango ni Nyasachgi. 

9  Mednigiuru tich matek, mondo gibed modich, kendo giwe chiko itgi e weche manono.” 

10  Jo-rit nowuok kaachiei gi nyipeche, mowacho ni jo-Israel niya, “Farao osewacho ni ok obi medo miyou tiang’. 

11  To ni nyaka udhi udwar tiang’ uwegi kamoro amora moyudoree. To bende nyaka ulos matafari ma kwan-gi romre gi mago muloso pile.” 

12  Omiyo ji noke e piny Misri duto, ka dwaro tiang’. 

13  Jorit ne rungogi kawacho niya, “Odiechieng’ kodiechieng’ nyaka utiek tich momiu, mana kaka nutimo e ndalo mane imiyoue tiang’.” 

14  Jodong Farao nogoyo jo-Israel mane giketo nyipeche, ka gipenjogi niya, “Ang’o momiyo kawuono ok ulos matafari marom gi mago ma yande uloso?” 

15  Nyipeche ma jo-Israel notero ywakgi ni Farao ka giwachonigi niya, “Ruoth, ere gimomiyo itimonwa kama? 

16  Tiang’ koro pok miwa, to eka pod ichunowa ni mondo walos matafari, goch bende igoyowa, to jogi iwuon ema ketho.” 

17  To Farao nodwokogi niya, “Un jonyawo ahinya! Mano emomiyo ukwaya ni mondo aweu udhi utim misango ni Nyasachu. 

18  Koro doguru e tiju! Ok bi miu tiang’ to nyaka ulos mana kar kwan matafari moketnu!” 

19  Kane nyipeche jo-Israel owinjo ni nyaka gilos matafari ma kwan-gi romre mana gi mago ma gisebedo ka giloso, ne gineno ni kara gin e chandruok. 

20  Ne gia ir Farao mi giromo gi Musa kod Harun ma noyudo ritogi, 

21  mi giwachonigi niya, “Nyasaye mondo one gima usetimo, kendo okumu kuom miyo Farao gi jodonge bedo mamon kodwa. Useketo ligangla e lwetgi mondo ginegwago!” Musa olemo 

22  Musa nodok ir Ruoth Nyasaye, mowacho niya, “A Ruoth Nyasaye, ang’o momiyo isando jogi? Koro niora nang’o? 

23  Chakre kinde ma nabiroe ir Farao ma awuoyo e nyingi, osemana bedo kosando jogi, to in pok itimoe gimoro mondo iresgi.”

