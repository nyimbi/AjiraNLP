1  A yaye chunya, pak Ruoth Nyasaye! Mano kaka iduong’, A Ruoth Nyasacha! Irwakori gi loch kod duong’, 

2  kendo iumori gi ler mana kaka ng’ato umore gi law. Ne iyaro polo mana ka hema, 

3  mi igero dalani e pige man malo. Boche polo ema iidho ka gachi mar lweny, 

4   Ioro yamo ka joreni, kendo mil polo ema iketo jotichni. 

5  Iseguro piny ewi mise mare, mondo kik ong’ingni ngang’ 

6  Ne irwako nam kuome, mana ka ng’ama orwake gi kandhu, mi pi noimo gode. 

7  To kane ikwero pigego, ne giringo mi gia. Adier, kane giwinjo kigolo chik kikok, 

8  ne giwalore gia ewi gode, mi giridore ewi holni nyaka kuonde mane iselosonigi. 

9  Eka ne iketonigi tong’ ma ok ginyal kadho, mondo kik gichak giim piny kendo. 

10  In ema imiyo pi sokni bubni e holni, kendo mol e kind gode. 

11  Kamano le ma e bungu yudo pi modho, kendo magwar nego riyo mohewogi. 

12  Winy gero utgi, kendo ywak mamit e yien ma dongo but aorego. 

13  Ioro koth gie polo, mondo ochue e gode, kendo guethni opong’o piny. 

14  Imiyo lum loth ni jamni, kaachiel gi alode ma dhano chamoo, mondo oyud teko mopurogo, 

15  eka oyud divai ma miye mor, kod mor zeituni mamiyo obedo mail, kaachiel gi kuon mamiyo obedo motegno. 

16  Yiend sida mag Lebanon yudo koth mang’eny, kendo ng’ich. Gin yiend Ruoth Nyasaye mane opidho owuon. 

17  Winy gero utgi e bedegi. Nyamnaha too gedo e bedegi man malo moloyo. 

18  Ngau mae thim dak e gode maboyo, to lwendni morokore ema apwoche bwokie. 

19  Ne ichueyo due mondo onyis kinde mitimoe sewni. Chieng’ bende ong’eyo sa ma opodhoe. 

20  Ne iloso otieno, kendo ka piny lil, to le duto manie bungu wuok oko. 

21  Sibuoche ruto, kadhi dwaro chiemo. Gimanyo chiemo ma Nyasaye miyogi. 

22  Ka chieng’ wuok to gidok e bungu, kendo ginindo e gondegi. 

23  Dhano to wuok dhi e tichne, kendo tiyo nyaka odhiambo. 

24  A Ruoth Nyasaye, isechueyo gik mang’eny ahinya! Mano kaka ne ilosogi gi rieko matut! Piny opong’ gi gik misechueyo. 

25  Ne ichueyo nam maduong’ kendo malach, kama gik moko madongo gi matindo mokadho akwana odakie. 

26   Yiedhi kwang’ie, kendo ondieg nam mane ichueyo, miluongo ni Levayathan, tugoe. 

27  In ema girangi giduto, mondo imigi chiemo e sa ma kech ohewogi. 

28  Chutho, kimiyogi, to gichamo. Ee, kiyawonigi lweti, to giyieng’. 

29  To ka ipandonigi wang’i, to githagore, mi gidog e lowo kuma ne giaye! 

30  To ka imiyogi muya, to gibedo mangima. Kamano imiyo gibedo gi ngima manyien 

31  Duong’ maler mar Ruoth Nyasaye mondo osik nyaka chieng’, kendo onego obed mamor gi gik mane ochueyo. 

32  Ka orango piny, to piny tetni, bende ka omulo gode, to gode dhuolo iro. 

33  Abiro wer ni Ruoth Nyasaye kuom ngimana duto. Adier, abiro dendo Nyasacha e kinde duto ma pod angima. 

34  Mad obed mamor gi wenda, nikech en ema omiyo abedo mail. 

35  Onego tiek joricho e piny. Adier, joma timbegi mono mondo olal nono. A chunya, pak Ruoth Nyasaye! Ee, wadendeuru!

