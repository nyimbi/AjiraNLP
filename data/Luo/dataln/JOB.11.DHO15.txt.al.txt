1  Eka Zofar ja-Nama nowacho ni Ayub niya, 

2  “Bende ng’ato diwe weche manonogi, mak odwoko? Koso thoro weche mang’eny dimi ng’ato bed ng’ama kare? 

3  In Ayub, iparo ni wecheni mang’enygo nyalo miyo ng’ato ling’? Kata kiwacho weche mag ajara, to ok dikweri koso? 

4  Iparo ni gik miwacho gin adier, bende iwacho ni iler e nyim Nyasaye. 

5  To ka da bed ni Nyasaye nyalo kweri kuom wachno, 

6  to da onyisi ni nitie yore mang’eny mag rieko, kendo nitie gik matut motamo dhano ng’eyo. Neye ni Nyasaye ok dew richoni moko! 

7  Bende inyalo fwenyo midhierni mag Nyasaye adier? Koso inyalo ng’eyo kama duong’ne ogikie? 

8  Obor moyombo polo! Koro ere gima ditim? Riekone tut mokadho piny! In to ing’eyo ang’o? 

9  Duong’ mar Nyasaye lach moloyo piny ngima, kendo lach moloyo nam. 

10  Kapo ni Nyasaye omaki kendo yali, to ere ng’ama ditame? 

11  Ong’eyo joma nono, kendo oneno timbegi duto maricho. 

12  Ka kenje thim inyalo nywolo ka muol, to kara joma ofuwo bende nyalo timo timbe mariek! 

13  Ayub, lok chunyi, mondo idwar Nyasaye. 

14  Gol richo kuomi, kendo riemb timbe ma ok ni kare oa dalani. 

15  Eka diting’ wiyi kionge gi wichkuot, kendo ichak ngima manyien ka in gi chir. 

16  Bang’e wiyi nowil gi chandruokni duto, mana ka koth mochue ochok ma wich wilgo. 

17  Ngimani nobed maler moloyo odiechieng’ tir gi ler, kendo mudho manie ngimani norieny mana ka ler mar okinyi. 

18  Inidag gi kue nikech geno ma in go, kendo Nyasaye noriti, mi miyi yueyo. 

19  Ok inibed ka iluoro wasiki, kendo ji mang’eny nobi mondo ikonygi. 

20  To joma timbegi richo norang koni gi koni, ka luoro omako, nikech onge yo moro ma ginyalo tonygo, to tho kende ema ginigen ni biro tiekogi.”

