1  Magi ne e nyikwa Harun gi Musa e kinde mane Ruoth Nyasaye wuoyoe gi Musa e got Sinai: 

2   Yawuot Harun ne Nadab, wuowi maduong’, gi Abihu gi Eleazer kod Ithamar. 

3  Mago e nying yawuot Harun mane obiro, moketi e tij dolo. 

4   To Nadab gi Abihu notho e nyim Ruoth Nyasaye, nikech ne giwang’o ubani ma ok ni kare e nyim Ruoth Nyasaye e thim Sinai. Ne githo ka pok ginywolo nyithindo, omiyo Eleazer gi Ithamar ne jokawo tij dolo ka wuon gi pod ngima. 

5  Ruoth Nyasaye nowacho ni Musa niya, 

6  “Kel jo-Lawi machiegni, kendo iketgi giti ni Harun. 

7  Nyaka gitine, kendo giti ni oganda duto e nyim Hemb Romo ka gitiyo tich lemo e Kama Ler. 

8  Ginibed ka girito gik moko duto mitiyogo e Hemb Romo, kendo giniti tich lemo e Kama Ler ni jo-Israel. 

9  Iniket jo-Lawi e teko Harun gi yawuote, mondo gibed joma ochiwne kuom oganda jo-Israel. 

10  Harun gi yawuote ema inimi tich dolo, to ng’at ma ok jadolo motiyo tich dolo nyaka negi.” 

11  Ruoth Nyasaye nowacho ni Musa niya, 

12   “Aseyiero jo-Lawi kuom jo-Israel kar nyithindo makayo duto ma mond Israel onywolo. Kuom mano, jo-Lawi gin joga, 

13  nimar nyithindo duto makayo gin maga. Chieng’ mane anego nyithindo duto makayo e piny Misri ne awalo nyithind Israel makayo duto obed maga, bed ni gin mag dhano kata mag le. Gin maga. An e Ruoth Nyasaye.” 

14  Ruoth Nyasaye ne ochako owacho ni Musa e thim Sinai niya, 

15  “Ndik nying jo-Lawi machwo duto chakre ja-due achiel kadhi nyime, kichanogi e dhoutgi kaluwore gi kweregi.” 

16  Omiyo Musa nondiko nyinggi kaka Ruoth Nyasaye nochike, 

17  kendo nying yawuot Lawi e magi: Gershon gi Kohath, kod Merari. 

18  Joka Gershon e dhoutgi gin Libna gi Shimei. 

19  Joka Kohath e dhoutgi gin Amram gi Izhar gi Hebron kod Uziel. 

20  Joka Merari e dhoutgi gin Mali kod Mushi. Mago e dhout Lawi kaluwore gi kweregi. 

21  E dhood Gershon ne nitie joka Libni kod joka Shimei. Mago ne dhout Gershon, 

22  kendo kar romb jogi machwo mane okwan chakre ja-due achiel kadhi nyime ne alufu abiriyo gi mia abich. 

23  Dhout Gershon ne oket yo podho chieng’ e tok Hema Maler. 

24  Jatendgi ne Eliasaf wuod Lael. 

25  To kuom tich Hemb Romo, joka Gershon ne omi tich rito Hema Maler, kaachiel gi gik miumego, kod pasia mar dhood Hemb Romo, 

26  gi pasia mag laru gi mag rangach midonjogo e laru mar e aluora mar Hema Maler gi aluora mar kendo-mar-misango, kod gik moko duto mitiyogo kanyo. 

27  E dhood Kohath, ne nitie joka Amram gi joka Izhar gi joka Hebron kod joka Uziel. 

28  Mago ne dhout Kohath, kendo kar romb jogi machwo ma nokwan, chakre ja-due achiel ka dhi nyime ne alufu aboro gi mia achiel. Gin ema ne gin jorit Kama Ler. 

29  Dhoutgi noket yo milambo e bath Hema Maler. 

30  Jatendgi ne en Elizafan wuod Uziel, 

31  kendo ne omigi tich rito Sandug Muma gi mesa gi rachung taya gi kende mag misango gi gik moko duto mitiyogo e lemo, kod pasia gi gige duto. 

32  Jaduong’ jotend jo-Lawi duto ne Eleazer wuod Harun jadolo. En ema nokete jatelo mar rito Hema Maler. 

33  E dhood Merari ne nitie joka Mali gi joka Mushi. Mago ne e dhout Merari, 

34  kendo kar romb jogi machwo mane okwan, chakre ja-due achiel kadhi nyime, ne alufu auchiel gi mia ariyo. 

35  Jatendgi ne Zuriel wuod Abihail, kendo noketgi yo nyandwat mar Hema Maler. 

36  Joka Merari ne omi tich rito frembe gi rariw gi sirni gi rachungi mag Hema Maler, kaachiel gi gige duto kod gik moko duto mitiyogo kanyono, 

37  gi sirni molworo laro, kod rachungigi gi loyegi kod tondegi. 

38  To mogik, Musa gi Harun kod joka Harun noket e nyim Hema Maler yo wuok chieng’ mar Hemb Romo. Gin ema ne omigi tich rito Kama Ler ni jo-Israel, to ng’ato ang’ata ma ok jadolo mane nyalo sudo machiegni nyaka ne negi. 

39  Kar romb jo-Lawi machwo mane Musa ondiko nyinggi e dhoutgi kaka ne Ruoth Nyasaye ochiko ne alufu piero ariyo, chakre jadue achiel kadhi nyime. Nyasaye okawo jo-Lawi kar jo-Israel machwo makayo 

40  Ruoth Nyasaye nowacho ni Musa niya, “Ndik nying jo-Israel machwo makayo duto chakre ja-due achiel kadhi nyime, kendo ikwan kar rombgi. 

41  An e Ruoth Nyasaye. Unuwalna jo-Lawi kar jo-Israel machwo makayo. Kamano bende unuwalna jamb jo-Lawi kar jamni makayo mag jo-Israel.” 

42  Musa nondiko nying jo-Isarel machwo makayo duto, chakre ja-due achiel kadhi nyime, kaka Ruoth Nyasaye nochike. 

43  Kar rombgi ne alufu piero ariyo gariyo gi mia ariyo gi piero abiriyo gadek. 

44  Ruoth Nyasaye nochako owacho ni Musa niya, 

45  “Kaw jo-Lawi kar jo-Israel machwo makayo duto, kendo kaw jamb jo-Lawi kar jambgi. Jo-Lawi nyaka bed joga. An e Ruoth Nyasaye. 

46  To jo-Isarel machwo makayo ng’eny moloyo jo-Lawi gi ji mia ariyo kod piero abiriyo gadek, 

47  omiyo nyaka uwar joma odong’go gi shekel abich abich, kipimo gi shekel mitiyogo e tich Nyasaye. (Shekel achiel romre gi gera piero ariyo.) 

48  Pesa mowargigo unuchiw ni Harun gi yawuote.” 

49  Ka ne gisetieko waro joma kayo mane odong’, Musa nokawo pesa mowargigo. 

50  Kar romb pesago ne shekel mag fedha alufu achiel gi mia adek kod piero achiel gabich kopim gi rapim mitiyogo e tich Nyasaye. 

51  Nochiwo pesago ni Harun gi yawuote kaka ne Ruoth Nyasaye owachone. Kamano notimo gima ne Ruoth Nyasaye ochike.

