1  A Nyasaye, kik iling’ aling’a, ma ok itimo gimoro! 

2  Neye kaka wasiki goyo koko ka piem kodi, kendo kaka joma mon kodi ng’anyoni! 

3  Gitimo cheno maling’ ling’ mondo gihiny jogi. Adier, gidwaro hinyo joma ikawo ka mwanduni. 

4  Giwacho niya, “Watiekuru ogandagi, mondo wich owil gi Israel chuth!” 

5  Giwinjore e weche ma giwacho, kendo giriworeni giduto. 

6  Gin jo-Edom gi jo-Ishmael gi jo-Moab gi jo-Hagri, 

7  kaachiel gi jo-Gebal gi jo-Amon gi jo-Amalek gi jo-Filistia kod jo-Turo. 

8  Jo-Asuria bende josetimo kodgi winjruok mondo okony nyikwa Lut. 

9   A Nyasaye, timnigi kaka ne itimo ni jo-Midian, kendo kaka ne itimo ni Sisera gi Jabin e aora Kishon. 

10  Ne oneggi Endor, mi ringregi odong’ katop kuno, 

11   Tim ni jotendgi mag lweny kaka ne itimo ni Oreb gi Zeeb, kendo lo ruodhgi duto, kaka niloyo Zeba gi Zalmuna, 

12  mane jowacho niya, “Wabiro kawo piny Nyasaye mondo odok marwa.” 

13  A Nyasacha, kegi! Ee, kegi mana ka mihudhi ma yamo tero! 

14  Kaka mach wang’o bungu, kata kaka ligek mach kakni e gode, 

15  e kaka mondo iriembgi gi kalausi, kendo mondo ibwoggi gi kalausi mager. 

16  A Ruoth Nyasaye, migi wichkuot maduong’ nyaka chop gidwog iri. 

17  Mad logi, kendo kihondko makgi nyaka chieng’, mi githo gi wichkuot maduong’. 

18  Kamano mondo ging’e, A Ruoth Nyasaye, ni in kende e Ruoth Maduong’ e piny ngima.

