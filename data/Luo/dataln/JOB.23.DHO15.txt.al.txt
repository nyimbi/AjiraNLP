1  Ayub nodwoko niya, 

2  “Pod adagi adaga, kendo aywak nikech Nyasaye ema hinya. Ok anyal weyo mak achur. 

3  Mad bed ni ang’eyo kuma dayudie Nyasaye, kendo ni ang’eyo kaka dadhi ire, 

4  to dawach wechena e nyime, kendo damul weche duto ma achwakorago. 

5  Adwaro ng’eyo gima dowachi, kendo kaka dodwoka. 

6  Bende Nyasaye digoya gi mbi, mi uth bucha? Ooyo, ang’eyo ni dowinj wachna. 

7  An jaadiera, omiyo dadimb wach ni Nyasaye, kendo dowach ni aonge ketho chuth. 

8  Asemanyo Nyasaye yo wuok chieng’, to oonge kuno. Bende kane amanye yo podho chieng’, to ne ok ayude. 

9  Nyasaye osebedo ka tiyo yo nyandwat, kendo yo milambo bende osedhiye, to pok anene. 

10  To kata kamano, ong’eyo gimoro amora ma atimo, kendo ka oranga, to obiro yudo ka aler. 

11  Yor Nyasaye ema aluwo gi chunya duto, kendo ok abar korachwich kata koracham. 

12  Pile atimo mana gima Nyasaye ochiko. Adier, aluwo mana dwarone, to ok gik ma an ema adwaro. 

13  Ok olokre, to bende onge ng’ama dipiem kode, kata ma ditame timo gima odwaro. 

14  Obiro timo gima osechanona. Mano en mana gimoro achiel kuom gik mang’eny ma ochanona. 

15  Omiyo ka aparo ni abiro chung’ e nyime, to atetni ateta, kendo luoro nega. 

16  Nyasaye Ma Nyalo Gik Moko Duto oseketho chir mane an-go. En mana Nyasaye ema miya luoro, to ok mudho, kata obedo ni mudho dino wang’a kamano.

