1  Chieng’ mokwongo mar due mar adek, e higa mar apar gachiel, Ruoth Nyasaye nowuoyo koda, mowachona niya, 

2  “Wuod dhano, nyis Farao ruodh Misri gi ogandane duto kama: Koro mano kaka iduong’! En ang’o ma dipimigo? 

3  Ichalo gi yadh sida man Lebanon, man gi bede mabeyo motimo tipo. Adier, en yath marabora motundo e polo. 

4  Aore manie bwo lowo ne miyo yadhno dongo, nikech ne otero pi kama odongoe, kendo ne gikeyo pi ni yien duto manie bungu. 

5  Yadhno ne odongo marabora moyombo yien duto, kendo bedene ne boyo mokar madongodongo, nikech ne oyudo pi morome. 

6  Kit winy duto ne ogero udi e bedene, kendo le mag thim ne nywolo nyithindgi e tiende. Ogendini mag piny bende ne yueyo e tipone. 

7  Mano kaka yadhno ne jaber! Ne en rabora malich, kendo bedene ne okar, nikech tiendene ne ochopo e pige mamol e bwo lowo. 

8   Onge yadh sida moro e puoth Nyasaye, mane inyalo pimo kode. Adier, onge yath moro mane nigi bede machal gi mage. Chutho onge yath moro e puoth Nyasaye mane jaber ka en. 

9  An Ruoth Nyasaye ema amiyo obedo majaber gi bede mojany kamano. Yien duto mane nie Eden puoth Nyasaye ne nyiego omako kode. 

10  “Koro an Ruoth Nyasaye awacho kama: Yadhno ne odongo, mi ochopo e polo. To kane odongo marabora kamano, nodoko jasunga. 

11  Kuom mano asedagi yadhno, omiyo abiro kete e lwet ruodh piny moro, maebiro timone mana maromre gi richone. 

12  Jopinje mamoko mager biro tong’e oko, mi wite kucha. Bedene motur biro lwar e gode duto kod holni manie piny. Bende ogendini duto ma osebedo kodak e tipone biro dar. 

13  Kit winy duto biro piyo kuome piny, kuma opodhoeno. Le bende biro nyono bedene. 

14  Kuom mano onge yath moro kata bed ni oyudo pi mang’eny manade, ma nochak odong mabor mi wiye tund e polo kamano. Giduto nyaka githo mana kaka dhano tho, mi gidhi e Piny Joma Otho.” 

15  Ruoth Nyasaye wacho kama: Chieng’ ma yadhno dhiyo e Piny Joma Otho, anami pi manie bwo lowo ime, kendo ywage. Anageng’ aore mondo kik mol, kendo anakel mudho e got Lebanon mana nikech en, mi ami yien duto mae bungu two. 

16  Ka awite mwalo e Piny Joma Otho, to koko mopodhogo nobwog ogendini duto. Yien duto mag Eden gi yiend Lebanon mabeyo mayudo pi mang’eny nobed mamor e piny mamwalono. 

17  Gisedhi kode e Piny Joma Otho, mondo gibed gi joma ne oyudo osenegi e lweny. Ji duto mane odak e bwo tipone to oseke e kind ogendini. 

18  “Yadhno en ruodh Misri, kaachiel gi ogandane duto. Kuom yien duto mag Eden, onge moro marabora kendo ma mako wang’ moloye. To koro obiro dhi mwalo e Piny Joma Otho mana ka yiend Eden mamoko, mi obed gi joma kia Nyasaye, kod joma ne oneg e lweny. An Ruoth Nyasaye ema awacho kamano.”

