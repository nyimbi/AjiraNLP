90  —

106  ) Nyasaye mochwere gi dhano matho 

1  A Ruoth Nyasaye, nyaka nene isebedonwa kar dak. 

2  Kane pok ochue gode, kata kane piny pok obetie, in e Nyasaye ma nyaka nene kendo manyaka chieng’. 

3  Idwoko dhano e lowo, kiwacho niya, “Doguru un koth dhano.” 

4   Higni alufu achiel rumoni piyo mana ka ndalo achiel, kata mana ka seche mag otieno manenore ni chiek. 

5  Iywoyo ji, mana ka ohula maywoyo gik moko,, kendo lalgo nono. Gikadho piyo mana ka lek. Gichalo buya ma loth gokinyi, 

6  kendo dongo, mi gol maua to bang’e ner, kendo tho godhiambo. 

7  Mirimbi osebwogowa, motiekowa! 

8  Iketo richowa mopondo e nyimi kamaa inenogie. 

9  Mirimbi ong’ado ndalowa machiek, omiyo ngimawa orumo ka yamo makudho. 

10  Hik dhano gin piero abiriyo, to ka ng’ato nigi ngima maber, to onyalo dak higni piero aboro. To hignigo duto kelonwa mana chandruok gi kuyo. Ngimawa rumo piyo, kendo walal nono. 

11  Ere ng’ama ong’eyo teko duto mar mirimbi? Koso ere ng’ama ong’eyo luoro ma gero mari kelo? 

12  Kuom mano, puonjwa wakwan ndalo ngimawa, mondo wabed gi rieko. 

13  Biro bet kinde marom nadi ka pok chunyi olendo, A Ruoth Nyasaye? Yie ikechwa, wan jotichni. 

14  Pong’ chunywa gi hera mosiko okinyi kokinyi, mondo wawer kendo wabed mamor kuom ngimawa duto. 

15  Isemiyowa thagruok maduong’ kuom higni mang’eny, to koro miwa mor maduong’ maromre gi thagruok mane wabedogono. 

16  Nyiswae tijeni madongo, wan jotichni, mondo nyithindwa bende one duong’ni maler. 

17  A Ruoth Nyasachwa, guethni mondo obed kodwa, kendo ikonywa e gik moko duto ma watimo, mondo wadhi maber e tijewa duto.

