1  Ruoth Nyasaye nowacho ni Musa niya, “Koro odong’ masira achiel ma abiro kelo ni Farao gi jo-Misri. Eka noweu udhi. To ok mano kende, to noriembu mana kaka ng’at ma riembo chiege. 

2  Koro nyis ji ni ng’ato ka ng’ato ma dichwo kata ma dhako mondo okwa gik molos gi fedha kod dhahabu kuom jogweng’gi.” 

3  Mi Ruoth Nyasaye nomiyo jo-Misri ogeno jo-Israel. To bende jodong Farao gi jo-Misri duto nomiyo Musa duong’ ahinya. 

4  Musa nowacho ni Farao niya, “Ruoth Nyasaye owacho kama: ‘Abiro wuotho kuom jo-Misri e dier otieno tir, 

5  kendo nyithindo makayo duto manie piny Misri biro tho, chakre kach ruoth Farao nyaka kach dhako ma misumba ma jarego, kaachiel gi kach jamni duto. 

6  Ywak maduong’ ma pok one, bende ma ok none, biro bedo e piny Misri. 

7  To jo-Israel biro bedo gi kue, ma kata mana guok ok nogue dhano kata chiayo.’ Kamano unung’e ni Ruoth Nyasaye oketo pogruok e kind jo-Misri gi jo-Israel. 

8  Bang’e jodongi nobi ira, mi ginikulrena ka giwacho niya, ‘Dhiyo, un gi jou duto!’ Bang’ mano eka naa.” Mi Musa noa ir Farao gi mirima mager. 

9  Ruoth Nyasaye nowacho ni Musa niya, “Farao ok bi winjo wachni. Omiyo abiro medo timo honni e piny Misri.” 

10  Musa gi Harun nosetimo honnigo duto e nyim Farao, to Ruoth Nyasaye nomiyo wiye odoko matek, mi ne ok onyal weyo jo-Israel a e pinye.

