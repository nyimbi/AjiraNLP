1  Ruoth Nyasaye nochweyo dhano gi lowo, mondo chieng’ moro ochak olokre lowo. 

2  Noketone ndalo monego otiek e piny, kendo nomiye loch kuom gik moko duto. 

3  Bende nomiye teko machal gi mare, kendo nochueye e kido machal kode. 

4  Nomiyo gik moko duto oluoro dhano, komiye loch kuom le gi winy. 

6  Nomiye dhok, gi lep, gi wang’, kod it, bende nomiye chuny mondo obed gi rieko. 

7  Nomiye rieko gi ng’eyo, kendo nonyise ber gi rach. 

8  Noketo lerne owuon e chunye, mondo onyisego kaka timbene dongo. 

10  Ka dhano hulo kaka timbe Nyasaye dongo, to omiyo nyinge maler duong’. 

11  Ruoth Nyasaye nomiyo dhano rieko gi chik makelo ngima. 

12  Notimo kode singruok mochwere, kendo nonyise chikene. 

13  Wang’ dhano noneno duong’ne malich, kendo ite nowinjo dwonde man gi duong’. 

14  Nyasaye nowacho ni dhano niya, “Tang’ ni richo duto,” kendo nomiye chik manyise kaka onego odag gi jowadgi. Nyasaye jang’ad bura 

15  Ruoth Nyasaye neno timbe dhano ndalo duto, kendo dhano ok nyal pandonegi. 

17  Noketo jatelo e oganda ka oganda, to jo-Israel ema noyiero mondo obed mwandune owuon. 

19  Timbe jo-Israel duto nonenore maler mana ka gima ginie chieng’, kendo wengene neno yoregi ndalo duto. 

20  Richogi ok ogeng’ore ni Ruoth Nyasaye, to onenogi duto. 

22  Okwano timbe ng’wono mag ng’ato ka gima nengone tek ahinya, kendo jang’wono berne mana ka gima en dende owuon. 

23  Chieng’ moro Nyasaye noa malo, kendo nomi joricho sand mowinjore kodgi. 

24  Jogo ma olokore oweyo richogi, to oyienigi mondo oduog ire, kendo otego joma chunygi ool. Weche majiwo jaketho mondo olokre 

25  Duoguru ir Ruoth Nyasaye kuweyo richou, kendo kulreuru e nyime kuhombe mondo kik umed timo richo. 

26  Duoguru ir Nyasaye Maduong’ Moloyo, kuweyo richou kendo kujok gi timbe modwanyore duto. 

27  Ere ng’ama dipwo Nyasaye Maduong’ Moloyo e piny jomotho, ka kata mana joma ngima ok pake ka miye duong? 

28  Jomotho gi joma pok obetie ok nyal pako Ruoth Nyasaye, mak mana jogo ma pok otho, man gi ngima maber kende, ema nyalo pake. 

29  Mano kaka Ruoth Nyasaye ng’won gi lala! Ji duto moduogo ire, oweyonigi richogi. 

30  Dhano ok nyal yudo gik moko duto modwaro, nikech en mana ng’ama tho. 

31  Ere gima ler moloyo chieng’? To kata mana chieng’ bende imore kinde moko. Dhano man gi ringruok gi remo, bende richo imo parone. 

32  Nyasaye ema rango ogendini mag polo, to dhano en mana buru.

