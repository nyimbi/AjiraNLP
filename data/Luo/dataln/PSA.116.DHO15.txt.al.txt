1  Ruoth Nyasaye ber kendo ng’won, Adier, ochiko ite ni lemona 

2  e sa asaya ma aywaknee. 

3  Tho ne otueya gi tondene, kendo masiche mag liel nolwora. Parruok gi kihondko nomaka! 

4  Eka ne aywak ni Ruoth Nyasaye kawacho niya, “Ahombi Ruoth Nyasaye, yie iresa!” 

5  Ruoth Nyasaye ber kendo ng’won. Adier, Nyasachwa en jakech ji. 

6  Orito joma ok nyal konyore kendgi. Ne okonya kane an e chandruok. 

7  A yaye chunya, bed gi geno, nimar Ruoth Nyasaye osebedona mang’won. 

8  Oseresa e tho, kendo omiyo aweyo ywak, bende osekonyo tienda mondo kik chwanyre. 

9  Kuom mano abiro wuotho e nyime, e piny joma ngima. 

10   Kata kane awacho niya, “An gi masira marach ma dwaro nega,” to pod ne asiko mana kayie mana kuom Ruoth Nyasaye. 

11  Kata mana e kinde mane abedo maluor, kawacho niya, “Ji duto gin jomriambo,” to pod ne ayie ayia kuom Nyasaye. 

12  Ang’o ma dachiw ni Ruoth Nyasaye kuom ber duto mosetimona? 

13  Abiro kelone misango miolo piny, mondo agonego erokamano kuom resa. 

14  Bende gik mane asesingora ni nachiwne, abiro chiwone e chokruok mar joge duto. 

15  Mano kaka lit ni Ruoth Nyasaye ka ng’ate moro otho! 

16  A Ruoth Nyasaye, an jatichni. Isegonya, mi abedo thuolo! 

17  Abiro chiwoni misango mar erokamano, kendo abiro lami. 

18  Anachiwni gik ma asesingora ni nachiwni e chokruok mar jogi duto, 

19  machokore e agolini mag Hekalu mari man Jerusalem. A yaye, pakuru Ruoth Nyasaye.

