1  A Ruoth Nyasaye, alami. 

2  In e Nyasacha ma ageno kuome. Resa mondo kik wiya kuodi koloya, kendo kik iwe wasika gona siboi. 

3  Ji ma ogeno kuomi ok yud wichkuot, to joma piem kodi kayiem ema wigi kuot. 

4  A Ruoth Nyasaye, puonja yoreni, mondo ang’egi. 

5  Puonja kendo keta e yoreni makare, nikech in e Jawarna. Ageno kuomi pile odiechieng’ duto. 

6  A Ruoth Nyasaye, par ng’wononi kod heranii mosiko, ma isenyiso nyaka nene. 

7  Kik ipar kethona kod richo mane atimo ka pod atin, to parae kuom ng’wononi kod herani mosiko. 

8  Ruoth Nyasaye en ng’ama kare kendo maber. Opuonjo joricho yore monego giluw. 

9  Bende otelo ni joma muol mondo otim gik makare, kopuonjogi timo gik ma odwaro. 

10  Ji duto ma orito chikene gi singruokne biro neno ni otelonigi gi hera kod adiera. 

11  A Ruoth Nyasaye, rit singruokni, mondo iwena richona, nikech ging’eny ahinya. 

12  Ruoth Nyasaye biro nyiso joma rito chikene yo ma onego giluw. 

13  Pile ginidhi nyime maber, kendo nyikwagi nobed weg pinyni, 

14  Ruoth Nyasaye en osiep joma oluore, kendo opuonjogi tiend singruokne. 

15  E kinde duto ang’iyo mana Ruoth Nyasaye mondo okonya, nimar ogola e obadho momako tienda. 

16  A Ruoth Nyasaye, bi mondo itimna ng’wono, nikech adong’ kenda, kendo an e thagruok. 

17  Yie igol kuyo mopong’o chunya, kendo resa e chandruokna duto. 

18  Par thagruok kod lit ma an go, kendo iwenae richona duto. 

19  Rangie wasikagi duto kaka ng’eny, kendo neye kaka gimon koda marach! 

20  Rita kendo ikonya, mondo kik iwe loya, mi wiya kuodi, nikech aringo iri mondo irita. 

21  Onego berna gi adierana keta kama ber, nimar ageno kuomi. 

22  A Nyasaye, res jogi Israel kuom chandruokgi duto.

