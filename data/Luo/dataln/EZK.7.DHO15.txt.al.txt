1  Ruoth Nyasaye nowachona niya, 

2  “Wuod dhano, ma e gima an Ruoth Nyasaye awacho ni piny Israel: Giko mar pinyu ochopo! 

3  Un jo-Israel, giko osechopo, mabiro kumoue gi mirimba mager kuom gik ma usetimo. Abiro chulou maromre gi timbeu makuero, 

4  ka ok akechou kata ka ok ang’wononu. To anakumu kuom timbe modwanyore musetimo, eka unung’e ni kara an e Ruoth Nyasaye. 

5  “An Ruoth Nyasaye awacho kama: Koro masiche mang’eny biro makou. 

6  Gik moko duto orumo! Giko osechopo! Adier, osepoyou, mi urumo! 

7  Masira osebironu un joma odak e pinyni. Kinde mar mor muyudo kuondeu moting’ore mag lemo ema orumo, to nditi kende ema nitie. 

8  Piyopiyo nono abiro olo kuomu mirimba duto mager. Anang’adnu bura mana maromre gi timbeu, mi akumu kuom gik makuero duto musetimo. 

9  Ok anakechu kata ok anang’uonnu, to anakumu kuom timbe makuero musetimo. Eka unung’e ni an e Ruoth Nyasaye ma jakum ji. 

10  “Odiechieng’ masiche osechopo! Sunga gi timbe ma ok ni kare osemedore. 

11  Timbe mahundu bende osemedore marach, to onge joricho mabiro dong’. Mwandugi kod duong’gi bende biro rumo. 

12  Kindeno biro! Adier, ndalono sudo machiegni! Jong’iewo gi joloko ok onego obed mamor, bende ok onego giywagre, nikech mirimb Nyasaye ni kuomgi giduto. 

13  Joloko ok nochak oyud gik ma giseloko. Osekor wach marach kuomgi, kendo wachno ok nolokre! Joma timbegi mono ok nyal dak!” Kum ma ibiro kumogo jo-Israel 

14  Tung’ ywak, kendo ji duto ikore, to onge ng’ama dhi e lweny, nikech mirimb Ruoth Nyasaye biro lwar kuom ji duto machalre. 

15  Lweny gore oko, to tuo kod kech nie mier. Ng’ato ka ng’ato man oko biro tho e lweny. Joma nie mier to tuo gi kech biro nego. 

16  Kata ka moko notony mi dhi e gode, ka akuche maluor, to ginitho kuro nikech richogi. 

17  Lwet ji duto nowengni, kendo chongegi nokirni. 

18  Ginirwak piende gugru, kendo kibaji nogogi marach. Wigi noliel, mi giduto giyud wichkuot. 

19  Giniwit dhahapgi kod fethgi e wang’yore, mana ka yugi, nikech dhahabu kata fedha ok nokonygi chieng’ mirimb Nyasaye. Adier, mwandugo ok nonegnigi kech, bende ok noyieng’gi, nimar mwandugo ema ne oterogi e richo. 

20  Ne gisungore gi kite ma nengogi tek, mane gilosogo nyiseche manono makuero. Mano ema omiyo Ruoth Nyasaye nomiyo mwandugi othing’ogi. 

21  Ruoth Nyasaye nowacho niya, “Abiro miyo jopinje mamoko yakgi, mi joma timbegi richo maketho chik nomagi mwandugi duto, mi dwany. 

22  Kata ka jomecho odonjo e Hekalu mara mahero, modwanyo mi obet mogak, to ok anatim gimoro. 

23  “Losuru ni joga nyoroche, nikech nek opong’o piny, kendo mier otimo mahundu lilo. 

24  Omiyo abiro kelo ogendini marichoe moloyo mondo okaw miechu. Abiro tieko sunga jou marateke, mi ami ogendini keth kuondeu mag lemo. 

25  Kibaji biro goyou mi unumany kue, to ok unuyudi. 

26  Masiche mathoth nomaku, kendo weche maricho kende ema unuwinji. Unugomb jonabi mondo onyisu gik mabiro timore, to ok unuyudi. Jodolo bende ok nobed gi gima gipuonjo ji. 

27  Ruoth noywagi, kendo jotelo chunygi nonyosre. Ji duto kihondko nomaki mi tetni. Anakumu mana maromre gi gik moko duto ma usetimo, kendo anang’adnu bura mana kaka useng’ado ni joma moko. Kamano unung’e ni an e Ruoth Nyasaye.”

