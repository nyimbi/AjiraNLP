1  To otienono nindo notamo ruoth, mi nochiko mondo okelne kitabu mondikie weche mag ndalo, osomne. 

2  E kitabuno nondikie ni Mordekai ema nofwenyo kaka Bigmath gi Tersh ne dwaro nego ruoth Ahasuerus. Ji ariyogo ne jotich mabuoch mag ruoth. 

3  Kane ruoth owinjo kamano, nopenjo niya, “Ere duong’ mosemi Mordekai kuom gima notimono?” To jotichne nodwoke ni pok otimne gimoro. 

4  Eka ruoth nopenjo niya, “Ng’ano man oko e laru?” To sano noyudo ka Haman obiro e laru maoko mar od ruoth mondo olos gi ruoth kuom wach liero Mordekai e yath mane oselosono. 

5  Jotich ruoth nonyise ni Haman ema ochung’ oko e laru, mi ruoth nochiko mondo odonji. 

6  Kane Haman odonjo, ruoth nopenje niya, “Ere gima onego tim ni ng’at ma ahero, ma adwaro miyo duong’?” To Haman nopenjore niya, “To ere ng’ama ruoth didwar miyo duong’, mak mana an?” 

7  Omiyo nodwoko ruoth niya, “Kidwaro miyo ng’at mimorgo duong’, 

8  to mondo okelne lep duong’ ma ruoth oseruako, kod faras ma ruoth idho mosidhne osimb duong’. 

9  Lewnigo kod farasno mondo oket e lwet achiel kuom jotelo madongo mag ruoth, mondo orwakgo ng’at ma ruoth dwaro miyo duong’, kendo omi oidh faras, eka otelne e yo maduong’ mar dala Susa. Bende jatelono nyaka go milome e nyim ng’at ma ruoth omiyo duong’no kokok niya, ‘Kama e kaka itimo ni ng’at ma ruothh miyo duong’.’ ” 

10  Eka ruoth nowachoo ni Haman niya, “Ruri, ikaw lewni kod faras, kendo idhi ir Mordekai ja-Yahudi matiyo e dhorangach, itimne mana kaka isewachono. Kik wach moro rem kuom mago duto misewacho.” 

11  Omiyo Haman nokawo lewni kod faras, mi orwako Mordekai kod lewnigo, kendo omiyo oidho faras, mi otelone e yo maduong’ mar dala. Nogoyo milome e nyim Mordekai, kowacho niya, “Kama e kaka itimo ni ng’at ma ruoth miyo duong’.” 

12  Bang’ mano, Mordekai nodok e dhoranga ruoth, to Haman noreto modhi e ode kokuyo kendo kogeng’o wang’e. 

13  Nonyiso Zeresh chiege kaachiel gi osiepene, gik moko duto mane osetimorene. Eka ne giwachone niya, “Kisechako mana rumo e nyim Mordekai kamano, to en ja-Yahudi, to ok ininyale, kendo adier obiro miyo irumo chuth.” 

14  To kane pod giwuoyo gi Haman kamano, jotich ruoth nobiro mokawe kendo otere piyopiyo e sawo mane Esta oseloso.

