1  Ihero gik mangima, kendo muchi ma ok tho ni kuom gik moko duto. 

2  Mano emomiyo ichiko jaketho mosmos, kinyisogi kethogi, kendo kiparonigi richogi, mondo gitang’ giwe richogigo, kendo gigen kuomi, A Ruoth Nyasaye. Kaka Nyasaye nong’wonono ni jo-Kanaan 

3  A Nyasaye, ne nitie jomoko mane chon odak e piny mane iwalo obed mari, to ne isin kodgi nikech timbegi ne richo, 

4  Ne gitimo timbe jochiende kendo ne gigolo lisweche maricho, 

5  ka ginego nyithindgi ma ok gikechogi ngang’, kendo ne gichamo ring dhano, kendo ne gimadho remb dhano e nyasi ma gitimo. 

6  Bende ne gin gi riwruok maling’ling’ mane miyo jonywol nego nyithindgi matindo. Kuom mano, nidwaro mondo kwerewa otiekgi pep, 

7  mondo piny mihero gi pinje mamoko duto obed gi joma owinjore kodakie, ma gin oganda mar nyithindi, A Nyasaye. 

8  Kata kamano, nitero jo-Kanaan-go mos, nikech ne gin dhano adhana ma tho, kendo ne ioronigi pino mane okedoi kodgi, mondo oneggi matintin kapok jolwenji obiro. 

9  Ka dine idwaro timo kamano, to dine inyalo chiwo joma richo e lwet joma beyo e lweny, kata dine imiyo ondiegi mager tiekogi dichiel, kata inyalo golo wachni achiel matek. 

10  To kar timo kamano to nikumogi mosmos, mondo gibed gi thuolo mar lokruok weyo richogi. Kata kamano ning’eyo malong’o ni kit anywola rach, kendo chunygi ong’iyo gi richo, 

11  ma ok ginyal lokore, nikech ne gin dhoot mokuong’ nyaka a chakruok. Gimomiyo Nyasaye notimo ng’wono ni jo-Kanaan 

12  A Nyasaye, niweyo ni jo-Kanaan-go richogi mana kuom dwaroni iwuon, to ok nikech iluoro ng’ato, nimar ionge ng’ama nyalo penji ni, “Ang’o ma itimoni?” Kata manyalo kwero bura ming’ado. Ere ng’ama didonjni kitieko ogendini ma in ema ichueyo? Koso ere ng’ama dikwedi e bura, mondo okony joricho? 

13  Onge Nyasaye moro marito gik moko duto maku mana in, kendo onge Nyasaye moro machielo monego iywagrine, kinyiso ni pok ing’ado buch amwor nyaka nene. 

14  Bende onge Ruoth kata jaduong’ moro manyalo chung’ e nyimi, karogoni nikech joma ne ikumo. 

15  To in jaadiera, omiyo itimo gik moko duto gi adiera, kendo ineno ni ok owinjore mondo ng’at man gi teko ka mari osand ng’ato kayiem nono. 

16  Tekoni ema omiyo ing’ado bura makare, nikech in gi teko maduong’ kendo ing’wono ni ji nikech in gi loch kuom ji duto. 

17  Jogo mariwo tekoni moloyo gik moko duto gi kiawa, inyiso tekoni, kendo isando joma ong’eyo tekoni, to pod sungore asunga. 

18  To kata obedo ni in gi teko maduong’ kamano, to in jang’ad bura mang’won, kendo iritowa mang’won ahinya, nikech in gi tekoo minyalo timogo gimoro amora midwaro. Gima ng’wono mar Nyasaye puonjowa 

19  Timbe ma kamago ema nipuonjogo jogi, A Nyasaye. Adier, nipuonjogi kaka ng’ama kare onego obed mang’won ni jowetene, kendo nimiyo nyithindi bedo gi geno ni ka gisetimo richo, to nimigi thuolo mondo gilokre giwe richogigo. 

20  Ne ikumo wasik nyithindi mane owinjore gi tho, mana kihori mos, kendo kitimo ng’wono, kendo kimiyogi kinde gi thuolo mar weyo richogi, 

21  to moloyo ning’ado bura mayot ni nyithindi, ma kweregi nichiko gik mabeyo duto, kikuong’ori kendo kitimo kodgi singruok. 

22  Adier, ikumowa, to kata kamano wasikwa to ikumo nyadi gana gi gana moloyowa. Kuom mano, ipuonjowa mondo wapar ng’wononi kwang’ado ni ji bura to ka wan ema iyalowa to wagen mana kuom ng’wononi. Kum ma Nyasaye kumogo joma odagi lokore 

23  Mano emomiyo nikumo jogo mane nigi ngima marach maonge rieko, kiwachonigi mana gik maricho mane gilamo. 

24  Adier, ne gilal mabor ahinya e yore ma wito ji, kendo ne gilamo gik maricho kendo manono moloyo ka nyisechegi, ka giwuondore ka nyithindo matindo maonge gi rieko. 

25  Kuom mano, nibwonogi, kisandogi ka nyithindo mofuwo, 

26  to ne ok gitang’ kuom kum mane onyisgigo fupgi, omiyo, in Nyasaye, nikuomogi gi kum mowinjore. 

27  Kane giseol kuom kum mane gik mane gilamo osekelonigi, ne gineno malong’o ni Jal mane oyudo gidagi yie kuome nyaka nene, e Nyasaye madieri. Mano emomiyo ne okumgi gi kum marach moloyo.

