1  Lweny nodhi nyime e kind dhood Saulo gi dhood Daudi kuom ndalo momedore. Daudi nomedo locho, to dhood Saulo nomedo dok chien. Yawuot Daudi mane onywol Hebron (

1   Weche mag Ndalo 

3  .

1  -

4  ) 

2  Yawuot Daudi mane onywolo Hebron e magi: Wuode makayo ne Amon, ma min mare ne Ahinoam, nyar Jezreel; 

3  mar ariyo ne Kileab, ma min mare ne Abigail, chi Nabal ja-Karmel; mar adek ne Absalom, ma min mare ne Maaka, nyar Talmai, ruodh Geshur; 

4  mar ang’wen ne Adonija, ma min mare ne Hagith; mar abich ne Shefetia, ma min mare ne Abital; 

5  mar auchiel ne Ithream, mane wuod chiege ma nyinge Elga. Jogi duto Daudi nonywolo Hebron. Abner ochano timo winjruok gi Daudi 

6  Kane pod lweny dhi nyime e kind dhood Saulo gi dhood Daudi, Abner nomedo yudo duong’ e dhood Saulo. 

7  Ne nitie chi Saulo moro, ma nyinge Rizpa, nyar Aya, ma nomiyo Ishbosheth openjo Abner niya, “Marang’o isedonjo e doho wuora, mitero chiege?” 

8  Abner nokecho ahinya nikech wachno, mi nodwoko Ishbosheth niya, “Ikawa ka guo Juda koso? Kinde duto asebedo jaadiera ni dhood Saulo wuoru, gi owetene kod osiepene, ka ok achiwi e lwet Daudi, to koro eka ichwanya kuom wach dhako! 

9   Nyasaye mondo okweda ka ok atimo ni Daudi kaka Ruoth Nyasaye nosingorene, 

10  ni enogol loch kuom dhood Saulo, kendo noket Daudi obed ruodh jo-Israel gi jo-Juda, chakre Dan nyaka Beer-sheba!” 

11  Ishbosheth ne ok nyal dwoko Abner kata wach achiel, nikech noluore. 

12  Abner nooro joote Hebron ir Daudi, kowachone niya, “Tim koda winjruok, mi nakonyi loko jo-Israel duto mondo oduog iri.” 

13  Daudi nodwoke niya, “Ber! Ayie timo kodi winjruok, to mak mana kikelo Mikal nyar Saulo, chieng’ mibiro nena.” 

14   Bende Daudi nooro joote ir Ishbosheth wuod Saulo, kowacho niya, “Dwokna Mikal ma chiega, ma nanywomo gi ringre jo-Filistia mia achiel.” 

15  Mi Ishbosheth nooro joote, mogolo Mikal kuom chwore ma Paltiel wuod Laish. 

16  Chworeno nokowe nyaka Bahurim, ka ywak. To Abner nowachone ni, “Dogi!” Mi nodok. 

17  Abner nowuoyo gi jodong Israel, kowachonigi niya, “Kuom ndalo mokadho usedwaro mondo Daudi obed ruodhu. 

18  Koro keteuru, nikech Ruoth Nyasaye osesingore kuome, ka wacho niya, ‘Gi lwet Daudi anares joga Israel e lwet jo-Filistia, kendo e lwet wasikgi duto.’ ” 

19  Abner nowuoyo gi jo-Benjamin bende. Eka nodhi Hebron mondo onyis Daudi gik moko duto mane jo-Israel gi jo-Benjamin dwaro timo. 

20  Abner nobiro Hebron ir Daudi, kaachiel gi ji piero ariyo mi Daudi norwakogi gi chiemo. 

21  Bang’e Abner nowacho ni Daudi niya, “Ruoth, koro adok loko jo-Israel duto odogni, mondo gitim kodi singruok, kendo mondo ibed ruodh pinywa duto, kaka chunyi dwaro.” Omiyo Daudi nogoyo ni Abner oriti, modhi gi kue. Joab ogeno Abner 

22  To Joab gi jo-Daudi noyudo duogo mana sano. Ne gia peyo, ka gikelo gik mang’eny mane giyako. To Abner ne koro osea ir Daudi Hebron, nikech Daudi nosemiye thuolo, modhi gi kue. 

23  Kane Joab gi jolweny mane ni kode ochopo Hebron, nonyise niya, “Abner wuod Ner nobiro ir ruoth, mi ruoth oweye odhi gi kue.” 

24  Abner nodhi ir ruoth, mopenje niya, “En ang’o misetimo? Awinjo ni Abner nobiro iri. Marang’o imiye thuolo mondo odhi, momiyo koro otony? 

25  Donge ing’eyo ni Abner wuod Ner nobiro mana ni mondo owuondi, kendo ong’e wuodheni, kod gik mitimo duto?” 

26  Kane Joab osea ir Daudi, nooro joote mondo olaw Abner. Ne gijuke e soko mar Sira, mi giduoge. To Daudi ne kia wachno. 

27  Kane Abner oduogo Hebron, Joab nobaro kode but rangach, ka gima odwaro wuoyo kode ling’ling’, mi nochwowo bund iye, monege, kochulo kuor nikech remb Asahel owadgi. 

28  Kane Daudi owinjo wachno, nowacho niya, “An, kod joga, waonge bura e nyim Ruoth Nyasaye kuom tho Abner wuod Ner nyaka chieng’. 

29  Rembe mondo obed ewi Joab, kendo kuom dhoode duto. E dhood Joab nyaka bedie ng’ama rembe chuer, kata ng’ama jadhoho, kata ng’at modere, kata ng’ama ochando chiemo!” 

30  Kamano e kaka Joab gi Abishai owadgi nonego Abner, nikech en ema nonego Asahel owadgi Joab gi Abishai e lweny Gibeon. 

31  Daudi nowacho ni Joab gi ji duto mane ni kode niya, “Yiechuru lepu, urwakru gi piende gugru, kendo uywag Abner.” Daudi owuon nodhi e liel ka luwo bang’ Abner. 

32  Ne giyiko Abner Hebron, kendo ruoth noywak gi mirima e liende, mi ji duto bende noywak kode. 

33  Ruoth noywago Abner, kawacho niya: “Yaye Abner! Bende owinjore itho kaka ng’ama ofuwo adier? 

34  Lweti ne ok otue, kata tiendi ne ok omaki gi ratege. To nitho mana kaka ng’ato tho e lwet joma richo!” Bang’e ji duto nomedo ywage. 

35  Ne gihoyo Daudi mondo ochiem, to piny ne pod odiechieng’, omiyo Daudi nokuong’ore, kawacho niya, “Nyasaye mondo okweda, kapo ni achiemo, kata abilo gimoro ka pok chieng’ opodho.” 

36  Wachno ne long’o ni ji duto ma nowinjo, mana kaka gik moko duto mane ruoth timo ne long’onigi. 

37  Kamano ji duto nong’eyo chieng’no ni kara, ruoth ne kiya wach nek Abner wuod Ner. 

38  Ruoth nowacho ni joge niya, “Donge ung’eyo ni jalweny maduong’ e Israel ema otho kawuono?. 

39  Kata obedo ni an ruoth kamano, to yawuot Zeruyagi otamo wang’a. Ruoth Nyasaye ema mondo ochul kuor ni ng’ama rach moromo gi rach mosetimo.”

