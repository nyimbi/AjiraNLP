1   Daudi nodhi Nob ir Ahimelek jadolo. Ahimelek nodhi romone ka kirni, mopenje niya, “Ibiro kendi nang’o, ma onge ng’at ma un go?” 

2  Daudi nodwoke niya, “Ruoth oora e ote moro, kosiema ni kik ng’ato ng’e wach moro kuom oteni. To bende asechiko joga ma jolweny mondo orom koda kamoro. 

3  Koro ere gima in go ka? Yie imiya makati abich, kata gimoro amora mantie.” 

4  Ahimelek nodwoke niya, “Makati onge ka, to mak mana mago mowal ni tich Ruoth Nyasaye kende, ma jogi nyalo chamo ka giseritore kuom mon.” 

5  Daudi nodwoko jadolo ni, “Adier, waseritore kuom mon, kaka watimo pile kwadhi kedo. E wuodhe duto mwadhiye jolweny ritore maler, to kawuono ok digibed maler moloyo?” 

6   Kuom mano jadolo nomiye makati mowal ni tich Ruoth Nyasaye, nikech makati moro amora ne onge kanyo, mak mana makati mooket e nyim Ruoth Nyasaye, migolo oko chieng’ miketo makati maliet kargi. 

7  To ng’at moro ma jatich Saulo ne ni kanyo chieng’no, kogeng’e e nyim Ruoth Nyasaye mondo opwodhe. Nyinge ne Doeg ja-Edom, mane ng’at maratego moloyo kuom jokwadh Saulo duto. 

8  Daudi nopenjo Ahimelek niya, “Donge inie gi tong’ kata ligangla moro ka, nimar ok nabiro gi ligangla kata gi gir lweny moro, nikech wach ruoth nobet arika.” 

9   Jadolo nodwoke niya, “Nitie ligangla mar Goliath ja-Filistia, jal mane inego e holo mar Ela cha. Ero okane e tok law dolo miluongo ni efod, koboye gi nanga. Kidware to kawe, nikech onge moro ka, mak mana en.” Daudi nowacho niya, “Miyago, nikech onge moro maloye gi ber.” 

10  Chieng’no Daudi nowuok moringo, kodhi ir Akish ruodh Gath, nikech noluoro Saulo. 

11   To jotich Akish nowacho ni Akish niya, “Donge jali e Daudi ma ruodh pinygi? Ok en ema ne gimiel ka giwere nihya, ‘Saulo onego ji gana to Daudi onego ji gana gi gana’?” 

12   Kane Daudi owinjo wachno, noluoro Akish ruodh Gath ahinya. 

13   Omiyo noloko kite e nyimgi, kowuondore ni ojaneko. Nogwaro yiend dhorangach, kendo noweyo olape ka mol e yie tike. 

14  Eka Akish nowacho ni joge niya, “Neuru! Neko omako ng’atni. Marang’o ukele ira? 

15  Donge an gi joneko moroma? Ang’o momiyo ukelo ng’atni mondo otim timbe neko e nyima? Udwaro ni jali obi odag e oda koso?”

