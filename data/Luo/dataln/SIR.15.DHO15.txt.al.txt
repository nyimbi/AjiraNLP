1  Ng’ama oluoro Ruoth Nyasaye, kendo moseng’eyo Chik, notim mago duto, kendo noyud rieko. 

2  Rieko noromne mana kaka min nyathi romo ni nyathine, kendo norwake mana kaka wuowi makendo rwako miaha. 

3  Bende nomiye rieko gi ng’eyo mana ka gima gin chiemo michamo kod pi mimodho. 

4  Ng’atno noyiengre kuom rieko, kendo ok nopodhi ngang’. Adier, nogen kuom rieko, kendo ok noyud wichkuot. 

5  Rieko nomiye duong’ moloyo jowetene, kendo nomiye weche monego owachi e chokruok mar ogandagi. 

6  Nosidhne osimbo mar mor e wiye, kendo nomi obed gi nying maber mosiko. 

7  To joma ofuwo ok nobed gi rieko nyaka chieng’, kendo joketho ok nonene ngang’. 

8  Rieko obet mabor gi josunga, kendo jomriambo ok nyal rwake e parogi. 

9  Ok owinjore mondo jaketho opak Ruoth Nyasaye, nikech Ruoth Nyasaye ok ema omiyo opake kamano. 

10  Joma nigi rieko kende ema onego pak Nyasaye, nikech pak ma kamano wuok kuom Ruoth Nyasaye owuon. Thuolo ma dhano nigo 

11  Kik iwach ni, “Ruoth Nyasaye ema ne omiyo aketho”, nikech Ruoth Nyasaye ok nyal miyo itim gima en owuon omon-go. 

12  Bende kik iwach ni, “En ema omiyo arwenyo”, nikech en ok odwar mondo ng’ato obed jaketho. 

13  Ruoth Nyasaye osin gi richo duto, bende onge ng’ama oluore manyalo bedo kohero richo. 

14  Chakre chuech piny, kane ochweyoe dhano, nomiyo dhano thuolo mar ng’ado wechene owuon 

15  omiyo kidwaro mako chike Nyasaye, to inyalo makogi amaka, kendo kidwaro tiyone gi adiera, to in gi thuolo mar timo kamano. 

16  Oseketo mach gi pi e nyimi, omiyo ter lueti mondo ikaw gima idwaro kuomgi. 

17  Dhano nigi ngima kod tho e nyime, kendo gima oyiero ema imiye. 

18  Ruoth Nyasaye nigi rieko mathoth ahinya kod teko maduong’ kendo oneno gik moko duto. 

19  Orito jogo moluore, kendo ong’eyo timbe ji duto. 

20  Nyaka nene pok oyie mondo ng’ato obed jaketho, kendo pok omiyo ng’ato thuolo mar timo richo.

