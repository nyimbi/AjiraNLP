1  Eka Ayub nodwoke niya, 

2  “Mano konyruok manade misechiwo ni ng’at modhier ma onge teko! 

3  Ing’adona rieko maber miwuoro, kendo iyie puonjo joma ofuwo ka an kama! 

4  To ere ng’ama iparo ni biro winjo wechenigi duto? Koso ng’ama oori mondo ilos kamano? 

5  Piny Joma Otho tetni, kendo joma odak kuno luoro omako. 

6  Adier, Piny Joma Otho, Nyasaye neno, kendo onge gima mone nene. 

7  Nyasaye noyaro polo ma yo nyandwat, mi ong’awo piny e kor muya. 

8  Nyasaye ema pogo boche polo gi pi, kendo omono pek mar pigno yiecho bochego. 

9  Omiyo boche polo imo due marieny maler. 

10  Ne ogoro laini alwora e nam, mopogogo ler gi mudho. 

11  Ka omiyo polo omor, to mise mag polo tetni ka gima luoro omakogi. 

12  Tekone ema ne okweyogo nam, kendo riekone ema ne otiekogo Rahab ma ondieg nam. 

13  Muche ema ne omiyo polo olendo kendo lwete ema ne onego ondiek ma ne oyudo ringo tony. 

14  To mago gik manyiso mana dir tekone kende, kendo gin mana weche manok miwacho kuome. To koro en ng’awa ma nyalo ng’eyo duong’ hie mar Nyasaye.”

