1  E higa mar apar gariyo mar loch Nebukadnezar ruodh Azuria, 

2  -

5  Nebukadnezar nokedo gi ruoth Arfaksad e pap malach manie piny Ragae. Ruoth Nebukadnezar nodak e dala maduong’ miluongo ni Nineve. E ndalogo Arfaksad ne ruodh Media, kendo nodak e dala mar Ekbatana. Ne ochielo dalano gi ohinga mar kite mopa ma moro ka moro lachne oromo mita achiel gi nus, to borne mita adek. Bor mar ohinga kadhi malo ne mita piero adek gariyo, to lachne mita piero ariyo gariyo. To e dhorangaye mag dalano ne ogerie kuonde rito ma moro ka moro borne ma odhi malo oromo mita piero ang’wen gabich, to lachne ka tiende mita piero ariyo gabiriyo. Bor mar dhorangach ka dhorangach hie to ne oromo mita piero adek gariyo, to lachne mita apar gaboro. Ruoth Arfaksad nogero dhorangeye malach kamano mondo jolwenje oyud thuolo mar wuok kanyakla ka giriedo maber ma ok githung’. 

6  Joma ne okonyo ruoth Nebukadnezar kedo e lwenjno na gin ogendini duto modak e pinje mamalo kod mago duto modak but aore mag Yufrate gi Tigris kod Hidaspe, kaachiel gi ogendini modak e pewe manie bwo loch Ariok ruodh Elam. Kamano ogendini mang’eny noseikore mondo oked e lwenjno. 

7  Nebukadnezar ruodh Asuria nooro wach ni jo-Persia duto, kendo ni jo pinje duto ma yo podho chieng’, kaka Kilikia gi Damaski gi Lebanon, kendo ni jo pinje duto modak e dhonam. 

8  Bende nooro wach ni jo-Karmel gi jo-Gilead Mamalo gi joma odak e pap maduong’ mar Esdrelon, 

9  kendo ni jo-Samaria kod mier matindo mokiewo kode. Nooro wach bende ni joma odak loka aora Jordan nyaka Jerusalem, kendo ni jo-Bethania gi jo-Kelus gi jo-Kadesh, kaachiel gi joma odak e dho aoch Misri, kod jo-Tapenhes gi jo-Rameses gi joma odak e piny Goshen duto, 

10  Bende nooro wach ni joma odak e tok Tanis kendo ni jo-Memfis kaachiel gi jo-Misri duto nyaka chop tong’ piny Ethiopia. 

11  To jopinjego duto ne ok odewo wach Nebukadnezar ruodh jo-Asuria, kendo ne ok giyie yuoro kode lweny. Bende ne ok giluore, nikech ne gineno ni en kende. Mano omiyo jootene nodok ire ka ok oyudo gima ne oterogi kuno, kendo ka wigi okuot. 

12  Mirima mager nomako Nebukadnezar gi jopinjego duto. Omiyo nokuong’ore gi nying lochne ni nyaka ochul kuor ni ji duto modak e pinje mag Kilikia gi Damaski gi jo-Aram ken do ni jo-Moab gi jo-Amon gi jo-Judea kod jo-Misri nyaka choip nembe ariyo, kotiekogi chuth gi ligangla. 

13  E higa mar apar gabiriyo mar loch Nebukadnezar, Nebukadnezar kod jolwenje nokedo gi ruoth Arfaksad, mi oloye. Nokeyo jolwenj Arfaksad duto mawuotho gi tiendgi kod mago ma idho farese gi mago ma idho geche mag lweny. 

14  Nokawo mier manie piny Arfaksad, kendo nodhi nyime kochomo Ekbatana. Nodhi mokawo udi moger motegno mag siro lweny Ekbatana, kendo moyako chirni man kuno, mi omiyo ber mane dalano nigo chon, olokore gima ji nyiero. 

15  Bang’e nomako ruoth Arfaksad owuon e gode mag Ragae, mi ochwowe mbure gi tong’ monege chuth. 

16  Eka nodok Nineve kaachiel gi jolwenje duto kod jomoko duto mane osekonye kedo. Ne en oganda maduong’ ahinya mar jolweny. Ruoth Nebukadnezar kaachiel gi jolwenje ne jobedo gi mor maduong’ ka gitimo nyasi kuom dueche ang’wen kaonge gima bwogogi.

