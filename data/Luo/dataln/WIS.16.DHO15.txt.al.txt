1  Kuom mano, jo-Misri ma wasik jogigo noyudo sand mowinjore kodgi, nimar rumbi mag kudni machal gi mago mane gilamo ema ne thagogi. 

2  To kane isando jo-Misrigo, nikonyo jogi gi ng’wono, kioronigi aluru ma en chiemo moyiedhi, mondo gicham, onegnigi kech. 

3  Kamano jo-Misri to ne osiko mana ka kech kayo, nikech chiemo mane onego gicham, ne lewo chunygi, kane gineno gik maricho mane oornigi mondo osandgi, jogi to, kane oseyudo thagruok matin, noyudo chiemo mamit moloyo. 

4  Ne en gima kare mondo kech mosiko ocham joma yande sando jogi, ka jogi to kech chamo matin, mana ni mondo ging’ego kaka thagruok ma wasikgi thagorego, lich. Wach dede gi wach thuond mula 

5  Kane thuonde mager omonjo jogi gi gero, mi githo ka gik mamolgo kayogi, ne ok isiko gi mirima. 

6  Chandruok mane giyudo ne en mana siem mane isiemogigo kuom ndalo manok, nikech nomigi ranyisi mar resruok mondo oparnigi gima Chik dwaro. 

7  Ng’ato ang’ata manolokore, mong’iyo ranyisino, nokwo, to ok nokwo nikech gima ne oneno, to mana nikech in, Jawar ji duto, ema nikonyogi. 

8  Kuom mano, ninyiso wasikwa ni in ema ireso ji e masiche duto, 

9  nikech jo-Misri notho ka dede gi lwang’ni kayogi, kendo ne ok ginyal yudo gimoro ma diresgi, to bende nowinjore chutho mondo osandgi gi gik ma kamago! 

10  Yawuotgi to, kata mana thuonde man gi kwiri maricho ne ok nyal nego, nikech ng’wononi nokonyogi kiresogi 

11  Chutho, thuonde nokayogi mana ni mondo gipar wecheni mane ihulonigi, to ne gikwo mapiyo, ni kik nindo matut makelo wichwil tergi, ma ok ginyal ng’eyo ng’wononi. 

12  Yadh amwonya, kata mar awira ok ema nokwoyogi, to mana wachni, makwoyo gik moko duto, Ruoth, ema nokwoyogi. 

13  Ngima gi tho nie tekoni, emomiyo inyalo tero dhano e dhoranga piny jomotho, kendo ichako idwoke kendo. 

14  Dhano nyalo neko nikech en jaricho, to ok onyal dwoko chuny mosewuok, kata reso chuny mosetue e piny jomotho bende ok onyal reso. Kaka gik mochue nosando jo-Misri, to nokonyo jo-Israel 

15  Wang’eyo ni onge ng’ama nyalo tony e lueti, 

16  nimar teko mar badi nosando joricho mane otamore miyi duong’. Ne ok en koth akotha mane ogoyogi, to ne en koth gi pe machue mosiko, kaachiel gi mach mane owang’ogi duto. 

17  Ne en mach mahono, nikech pi ma pile nego mach ema nomiyo omedo liel mager moloyo! Mano notimore nikech gik mochue kedo ni joma beyo. 

18  Kamoro mach ne liel ka dok chien, mondo kik oneg gik mane oor mondo osand joricho. Mano notimore ni mondo ging’e ni Nyasaye nosandogi nikech bura mane ong’adonigi. 

19  To kamoro mach ne liel mager e dier pi, moloyo kaka mach liel pile, ni mondo oketh cham manie piny jorichogo. 

20  Jogi ma jo-Israel to notiyogo e yo machielo, kimiyogi chiemb malaika. Pile nioronigi makati mamit ahinya, moa e polo, ma ndathe mit ni ng’ato ka ng’ato kendo mane ok gitiyone. 

21  Chiemo mane imiyo nyithindi nonyiso kaka iherogi, nikech niparo chiemo ma ng’ato ka ng’ato ohero, mi iloko ndhath chiemo achiema obedo mamit ni ng’ato ka ng’ato. 

22  Chiemono nomoko e lum kaka tho, kendo nochalo gi pe, to notamo mach lenyo. Kamano ninyiso nyithindi ni kata obedo ni majno ne nyalo liel kata mana e pe kata e koth mondo oketh chamb wasikgi, 

23  to bende nonyalo dok chien koweyo bedo mager, mondo kik oketh chiemb joma kare. 

24  Tiende ni, gik mochue winjo wachni, in Jachuechgi, ka gitiyo matek mondo gisand joma richo, to gidhi mos mondo gikony joma ogeno kuomi. 

25  Kamano gik mochue noloko kitgi pile mondo gikony ng’wononi mimiyogo gik moko duto chiemo, kaluwore gi gima ji kwayo kuomi, 

26  mondo nyithindi mihero ong’e ni ok cham mopogore opogore ma lowo nyago ema yieng’o dhano, to wachni, in Ruoth Nyasaye, ema rito ji duto mogeno kuomi. 

27  Kuom ranyisi, gima ne mach ok nyal ketho, ne leny nono kata ka chieng’ mayomyom ema ogoye. 

28  Kuom mano, nipuonjowa ni nyaka wachiew ka pok chieng’ owuok, mondo wagoni erokamano kendo walami ka piny ru, 

29  nikech gima joma ok dwok erokamano geno yudo, lal nono, mana kaka pe leny ka chieng’ rieny, kaka pi ohula mol mi lal nono.

