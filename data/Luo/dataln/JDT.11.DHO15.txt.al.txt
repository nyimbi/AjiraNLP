1  Holoferno nowacho ni Judith niya, “Bed gi kue nyarwa, kik iluor gimoro. Nyaka nene pok atimo gimoro marach ni ng’ama oyie tiyo ni Nebukadnezar ma ruodh piny ngima. 

2  Kata mana koroni, ka da bed ni oganda jou modak e piny gode ok oseyanya, to da ok akedo kodgi ngang’! To mano osebedo kethogi, to ok kethona. 

3  To nyisa ane gimomiyo iseringo kiweyogi mondo ibi irwa. Kata kamano, onge wach nikech isereso ngimani kuom biro mibirogo ka. Omiyo bed gi kue. Ok kiny kende ema inine ka piny oruni maber, to obiro runi kamano ndalo duto, 

4  kendo onge ng’ama nohinyi, to obiro timoni maber mana kaka itimo ni jogo duto matiyo ni jaduong’na maluoro, ruoth Nebukadnezar.” 

5  Kane Holoferno osetieko wuoyo kamano, Judith nowachone niya, “Akwayio mondo iyie iwinj gima jatichni dwaro wacho e nyimi. Ok abi wacho miriambo kata achiel e nyim ruodha otienoni. 

6  To ka iyie luwo rieko ma an jatichni ang’adoni, to Nyasaye biro miyo itieko tiji maber, kendo onge gima notami mak itimo. 

7  Nebukadnezar ma ruodh piny ngima, kendo moseori mondo irie joketho duto, mondo odag aming’a, kendo lochne mondo osiki nyaka chieng’! Ok ji kende ema tiyone, to ibiro chuno kata mana le mae thim gi jamni kod winy mae polo bende mondo oti ni Nebukadnezar kaachiel gi dhoode duto. 

8  “Wasewinjo humb riekoni gi nyalo duto ma in-go. Ong’ere kuonde duto e piny ngima ni, onge ng’ato e bwo loch Nebukadnezar duto man gi rieko kod lony mar ng’eyo timo gik moko kata mar kedo lweny, moloyi. 

9  Bende wasewinjo gima ne Akior owacho e buchu, nikech kane jo-Bethulia oseweye mak onege, nowachonigi weche duto mane osewachonu. 

10  To ruoth, kik ikaw wechego ka weche manono, to kan-gi e chunyi, nikech gin weche madiere. Ogandawa ok nyal yudo kum kendo ok nyal logi e lweny mak mana ka giketho e nyim Nyasachgi. 

11  To kata kamano ruoth, kik ibed maluor, kiparo ni dipo ka giloyi kata gigeng’oni, nikech gichiegni tho giduto, nimar gisetimo richo mang’eny ka gimiyogo Nyasachgi mirima kinde duto. 

12  Kaka chiembgi koro odong’ manok, kendo pi ma gimodho bende chiegni rumo, giseneno ni ber mondo gicham dhogi kendo gikonyre gi gik moko duto ma chik Nyasaye okwerogi ni kik gicham. 

13  Giseketo chunygi mondo gicham cham mokwongo nyak, gi achiel kuom apar mag divai gi mo. To mago duto gin gik ma giseyango ni Nyasaye ka giyangogi ni jadolo matiyo Jerusalem e nyim Nyasachwa. Gin gik ma kata mana mulo, ji ok onego mul! 

14  To bende giseoro ji Jerusalem, kuma joma odakie bende timo mana gik ma kamago, mondo buch jodongo man kuno omigi thuolo mar timo kamano. 

15  To koro gima biro timore e ma: Ka giseyudo thuolo ma kamano mi gitimo kaka thuolono oyienigi, to chieng’ onogo Nyasaye nochiwgi e lueti mondo itiekgi. 

16  “Mano emomiyo an jatichni, kane aseng’eyo wechego duto, naringo aweyogi. Nyasaye oseora mondo abi atimni gima piny duto nowuor kowinjo! 

17  An jatichni an dhako ma oluoro Nyasaye, kendo amiyo Nyasach polo duong’ odiechieng’ gotieno. Emomiyo ruodha, akwayo ni mondo iyie abed kodu ka. Abiro dhi e pap otieno kotieno mondo akwa Nyasaye onyisa ka jo-Israel oketho e nyime. 

18  Eka anabi mondo anyisi iwuog gi jolwenji duto, kendo onge kata ng’at achiel kuomgi ma nosiru. 

19  Anatelni king’ado e piny Judea duto nyaka ichop Jerusalem, kendo anaketi e komduong’ e dier dala tir, mondo ibed gi loch. Jo-Israel noluwi ka rombe ma onge gi jakwath, kendo kata mana guok ok nong’am dhoge kagueyi! Nyasaye osemiyo ang’eyo wachni kapok otimore. Adier, osefwenyona wachni, kendo oseora mondo abi anyisi.” 

20  Weche Judithgo nolombo Holoferno kaachiel gi jotelo duto ma jokonyne, kendo ne giwuoro riekone ka giwacho ni, 

21  “Onge dhako moro amora marom kode e piny duto. Mano kaka en jaber, kendo mano kaka en gi rieko matut mar wuoyo!” 

22  Eka Holoferno nowacho ni Judith niya, “Agoyo ni Nyasaye erokamano kuom ori mokwongo ni jou! Wan wabiro bedo gi teko, to jogo moseyanyo ruodha biro lal nono! 

23  To in, ok en mana ni in jaber malich kende, to rieko ma in-go bende lich! Ka itimo kaka isesingori ni ibiro timo, to Nyasachi nobed Nyasacha, kendo in iwuon kar dakni nobed e od ruoth Nebukadnezar, kendo humbi nolag e piny ngima.”

