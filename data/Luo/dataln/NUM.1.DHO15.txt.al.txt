1   Chieng’ mokwongo mar due mar ariyo e higa mar ariyo, kane jo-Israel osewuok e piny Misri, Ruoth Nyasaye nowuoyo gi Musa e Hemb Romo e thim Sinai, kowachone niya, 

2  “Dhiyo ikwan oganda jo-Israel duto e dhoutgi kaluwore gi kweregi, 

3  kendo indik nying ng’ato ka ng’ato ma dichwo ma hike oseromo piero ariyo kata mokadho kanyo, moromo dhi e lweny. Un gi Harun nyaka undik nyinggi malong’o kuchanogi e ogendini mag lweny. 

4  Nyaka okaw ng’ato achiel ma jatelo e dhoot ka dhoot mondoo okonyu e tijno. 

5  Magi e nying jogo ogogo: E dhood Reuben, en Elizur wuod Shedeur. 

6  E dhood Simeon, en Shelumiel wuod Zurishadai. 

7  E dhood Juda, en Nashon wuod Aminadab. 

8  E dhood Isakar, en Nathaneel wuod Zuar. 

9  E dhood Zebulun, en Eliab wuod Helon. 

10  Kuom joka Josef to en Elishama wuod Amihud e dhood Efaraim, kod Gamaliel wuod Pedazur e dhood Manase. 

11  E dhood Benjamin, en Abidan wuod Gideoni. 

12  E dhood Dan, en Ahiezer wuod Amishadai. 

13  E dhood Asher, en Pagiel wuod Okran. 

14  E Gad en Eliasaf wuod Reuel. 

15  To dhood Naftali, en Ahira wuod Enan.” 

16  Mago ne jotelo mochung’ ni oganda duto e dhoutgi, kendo ne gin jodongo mag dhout Israel. 

17  Musa gi Harun nokawo joma osehul nyinggigo, 

18  kendo ne gichoko oganda jo-Israel chieng’ mokwongo mar due mar ariyo. Ne gichano anywolagi e dhoutgi kaluwore gi kweregi, ka kindiko nying ng’ato ka ng’ato ma dichwo ma hike oseromoo piero ariyo kata mokadho kanyo, kaka Ruoth Nyasaye nosechiko Musa. 

19  Kamano e kaka Musa nokwano jo-Israel e thim Sinai. 

20  Ne ochan jo-Reuben, ma wuod Israel maduong’, e utgi kaluwore gi kweregi, kindiko nying ng’ato ka ng’ato ma dichwo ma hike oseromo piero ariyo kata mokadho kanyo moromo dhi e lweny. 

21  Kar rombgi ne alufu piero ang’wen gauchiel gi mia abich. 

22  Jo-Simeon e utgi kaluwore gi kweregi, kindiko nying ng’ato ka ng’ato ma dichwo ma hike oseromo piero ariyo kata mokadho kanyo moromo dhi e lweny, 

23  ne alufu piero abich gochiko gi mia adek. 

24  Jo-Gad e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

25  ne alufu piero ang’wen gabich gi mia auchiel kod piero abich. 

26  Jo-Juda e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

27  ne alufu piero abiriyo gang’wen gi mia auchiel. 

28  Jo-Isakar e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

29  ne alufu piero abich gang’wen gi mia ang’wen. 

30  Jo-Zebulun e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

31  ne alufu piero abich gabiriyo gi mia ang’wen. 

32  Joka Josef ma jo dhood Efraim e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

33  ne alufu piero ang’wen gi mia abich. 

34  To joka Josef ma jo dhood Manase e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

35  ne alufu piero adek gariyo gi mia ariyo. 

36  Jo-Benjamin e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

37  ne alufu piero adek gabich gi mia ang’wen. 

38  Jo-Dan e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

39  ne alufu piero auchiel gariyo gi mia abiriyo. 

40  Jo-Ashur e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

41  ne alufu piero ang’wen gachiel gi mia abich. 

42  Jo-Naftali e utgi kaluwore gi kweregi, kindiko nying joma chwo duto ma hikgi oseromo piero ariyo kata mokadho kanyo ma oromo dhi e lweny, 

43  ne alufu piero abich gadek gi mia abich. 

44  Mago e kwan jo-Israel mane Musa gi Harun kod jodong dhout Israel apar gariyogo ochano, ka jaduong’ ka jaduong’ ochung’ gi dhoot ka dhoot. 

45  Jo-Israel ma hikgi oseromo piero ariyo kata mokadho kanyo ma oromo dhi e lweny ne ondik nyinggi e dhout kweregi. 

46  Kar rombgi ne alufu mia auchiel gadek gi mia abich gi piero abich. Okel jo-Lawi e tich mar rito Hema Maler 

47  To nying jo-Lawi kaluwore gi kweregi ne ok ondiki, 

48  nikech Ruoth Nyasaye nosewacho ni Musa niya, 

49  “Kik ikwan jo-Lawi kaka ikwano jo-Israel mamoko, kendo kik indik nyinggi kodgi, 

50  to iketgi e tich rito Hema Maler gi gige duto. Gin kende ema ginibed jorit Hema Maler, kendo ginigur hembegi molwore koni gi koni. 

51  Ka Hema Maler dhi kamoro, to jo-Lawi ema nopudhe, kendo kochopo kama gidhiye, to gin ema onego gigure. Ka ng’ato ang’ata ma ok owal ni tijno osudo but Hema Maler, to nyaka nege. 

52  Jo-Israel mamoko duto nyaka gur hembegi dhoot ka dhoot e kambine, kendo e bwo bandeche. 

53  To jo-Lawi nogur hembegi e alwora mar Hema Maler mar Rapar, mondo mirimba kik bi kuom oganda duto mag Israel. Kamano jo-Lawi ema nobed karito Hema Maler mar Rapar.” 

54  Jo-Israel notimo mana kaka ne Ruoth Nyasaye ochiko Musa.

