1   Ruoth Nyasaye nowuoyo koda, mowachona niya, 

2  “Wuod dhano, chung’ kichomo yo Edom, mondo ikwedi. 

3  Nyis jopinyno ni an Ruoth Nyasaye awacho kama: An jasiku un gode mag Seir. Abiro rieyo lweta kuomu, mi akethu ulokru thim. 

4  Abiro miyo miechu dong’ gundni, mi udok kama owe nono. Eka unung’e ni an e Ruoth Nyasaye. 

5  “Ne umako sadha mosiko gi jo-Israel, mi umiyo oneggi e kinde mane masira omakogie, kikumogi mogik kuom richogi. 

6  Kuom mano, koro kaka an Ruoth Nyasaye mangima, akuong’ora ni tho ema ochomou, kendo ok unyal tony ngang’! Un joketho kuom chuero remo, kendo remono dong’ e wiu uwegi. 

7  Anami piny gode mag Seir lokre thim, kendo naneg ng’ato ang’ata mawuotho kuno. 

8  Anaum gode gi ringre joma otho, nikech joma oneg e lweny nopodh e gode gi holni kod hohni. 

9  Anami pinyu kethre chuth, kendo onge ng’ama nochak odag e miechu. Eka unung’e ni an e Ruoth Nyasaye. 

10  “Ne uwacho ni ogendini ariyo ma Juda gi Israel, kaachiel gi pinjegi gin mau, kendo ni ubiro kawogi, kata obedo ni an Ruoth Nyasaye e Nyasachgi. 

11  Kuom mano, kaka an Ruoth nyasaye an Nyasaye mangima, abiro kumou kuom mon mane umon-go gi joga, kendo kuom mirima kod nyiego nikech gik mane utimonigi. 

12  Bang’e unung’e ni an Ruoth Nyasaye ne awinjo ka uchaya, kuwacho niya, ‘Gode mag Israel oselokore thim, kendo osemiwagi.’ 

13  Bende asewinjo ka uwuoyo kuoma gi sunga, ka uyanya. 

14  “Emomiyo, an Ruoth Nyasaye awacho kama: Abiro miyo pinyu kethre, mi piny ngima nogonu siboi kuom masira momakouno, 

15  mana kaka ne ugoyo siboi kane masira omako jo-Israel, ma gin mwanduna awuon. Kuom mano gode mag Seir nowe kokethore. Adier, piny Edom duto nodong’ mana gunda. Bang’e ji duto nong’e ni an e Ruoth Nyasaye.”

