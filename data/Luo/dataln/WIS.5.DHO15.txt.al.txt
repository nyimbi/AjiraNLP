1  Chiengno ng’ama kare nochung’ gi chir e nyim joma ne sande gi joma ne ok odewo chandruokne. 

2  Ka ginene to luoro malich nomi gitetni, kendo giniwuor kaka oseresore, nikech ne ok gineno ni doresre kamano. 

3  Giniywag ang’e ka chunygi chandore, ka giwacho niya, 

4  “Mano ng’ama yande wanyiero kendo wajaro. Yaye, mano kaka ne wafuwo! Ne waparo ni ngimane mana fuwo lilo, kendo ni thone en mana wichkuot. 

5  To neyeuru kaka koro ikwane ka nyathi Nyasaye! Ee, neyeuru kaka omiye kar bet e kind jo-Nyasaye! 

6  Adier, wabayo yo makare, kendo ler mar rieko ne ok orienynwa. Chutho, chieng’ mar rieko ne ok owuoknwa. 

7  Ne wawuotho e yore duto materowa e richo gi lal, kendo ne wang’ado kuonde motwo maonge yore, to yor Ruoth Nyasaye ne ok wang’eyo. 

8  Ere gima ne nyadhi gi mwandu kod sunga okonyowago? 

9  Mago duto osekadho ka tipo, kata ka yamo, 

10  kata ka yie ma baro pi, ma ka osekadho, to ndache ok nen, kendo ma ok we gima nyiso kama okadhoe apaka. 

11  Adier, okadho mana ka winyo mahuyo e kor polo, ma ok we ranyisi ni osekadho, to bwombe ema kwadho yamo, kapogo muya koni gi koni to bang’e onge gimoro manyiso ni osekadho kanyo. 

12  Okadho ka asere mochielgo gimoro, ma yamo mokadhoe riwore piyopiyo, kendo kama okadhoe ok nyal neno. 

13  Kamano e kaka wan bende wachalo. Bang’ nywolwa ne walal mana mapiyopiyo, kendo ne ok waweyo kata mana tim makare achiel obed rapar miparowago. Ne waketho ngimawa gi timbe maricho!” 

14  Adier, geno ma joma ok oluoro Nyasaye nigo chalo mana gi mihudhi kata buoyo, kata iro ma yamo tero, kendo chalo gi wendo monindo achiel kende, ma ok chak par kendo. 

15  To joma kare bedo mosiko. Ruoth Nyasaye ema miyogi pokgi. Adier, Ruoth Nyasaye Maduong’ Moloyo ema pidhogi. 

16  Giniyud loch maduong’, kendo Ruoth Nyasaye nosidhnigi osimbo maber ahinya, nikech noritgi gi lwete ma korachwich, kendo nogeng’nigi richo gi bade. 

17  Mirimbe ema nobed tong’e mokedogo, kendo nokaw gik moko mochue obed gilweny mosandogo wasike. 

18  Norwak adiera ka chumb akor, kendo ng’ado bura makare ema nobed ogute mar lweny, 

19  To timne makare ma ok lo ema nobed kuode. 

20  Nolok mirimbe mager ligangla mabith, kendo chuech duto nokonye kedo gi joma onge gi rieko. 

21  Polo nomil kowuok e boche polo mana ka aserni ma atung’ mojiw matek ema odiro, kadhi chielo gima onego ochiel. 

22  Nyasaye nogogi gi pe machalo gi kite mibayo gi orujre mirundo gi mirima. Kendo apaka mag nam notingrenigi kokecho. Aore bende noimgi mak ong’wononigi ngang’! 

23  Yamo mabiro ka muya mawuok e dho Nyasaye Manyalo Gik Moko Duto nokudhgi, kendo kalausi nokegi. Kamano richo nomi piny duto okethre, kendo timbe ma ok ni kare nomi joma nigi loch podhi.

