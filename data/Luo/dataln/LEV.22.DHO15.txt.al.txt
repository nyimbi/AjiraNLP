1  Ruoth Nyasaye nowacho ni Musa niya, 

2  “Nyis Harun gi yawuote ni nyaka giritre ahinya ka gitiyo gi mich maler ma jo-Israel chiwona, nono to gichayo nyinga maler. An e Ruoth Nyasaye. 

3  Wachnigi ni, ka ng’ato moro mogak osudo machiegni gi chiwo maler ma jo-Israel walo ni Ruoth Nyasaye, to nang’ad kare oko e nyima. Mano en chik momakou nyaka chieng’. An e Ruoth Nyasaye. 

4  Nyakwar Harun moro amora man gi tuo mar dhoho, kata man gi nyach machuer, kik cham chiwo maler ka pok opwodhe. Koro magi e joma obedo mogak: Ng’at momulo gimoro mosegere kuom gima otho, kata ng’at ma nyote owuok, 

5  kata ng’at momulo gimoro mamol, kata ng’at momulo ng’at mogak. 

6  Ng’ato ang’ata momulo achiel kuom gik makamago nobed mogak nyaka chieng’ podhi, kendo ok nocham chiwo malergo ka pok olwokore. 

7  Ka chieng’ osepodho to nobed maler, eka bang’ mano onyalo chamo chiwo malergo, nikech gin chiembe. 

8  Kik ocham gima otho athoya kende, kata chiayo ma ondiek onego, nikech kotimo kamano to obedo mogak. An e Ruoth Nyasaye. 

9  Jodolo nyaka rit chikna, nono to gidoko joketho, mi githo kuom chayo nyinga. An e Ruoth Nyasaye mapwodhogi. 

10  “Ng’ato ang’ata ma ok jadolo kik cham chiwo maler, kata en wendo molimo jadolo, kata en mana jatichne mondiki. 

11  To misumba ma jadolo ong’iewo nyalo chamo chiwogo, kendo wasumbni monywol e dalane nyalo chamo chiemben. 

12  Ka ng’at ma ok jadolo okendo nyar jadolo, to nyakono ok nocham mich moyiedhi mogol kuom chiwo maler. 

13  To ka chwore otho, kata ka chwore oriembe kendo oonge gi nyathi, mi oduogo dak e dalagi, to onyalo chamo chiemb wuon mare. To ng’ama ok jadolo kik cham chiemono. 

14  “Ka ng’ato ochamo gimoro maler mochiw ni Ruoth nyasaye kokia, to enochul jadolo gino komedoe achiel kuom abich. 

15  Jadolo kik keth chiwo maler ma jo-Israel walo ni Ruoth Nyasaye 

16  ka giyie ni joma ok jodolo chamogi, ma dimi jogo bed joketho kendo yud kum, nikech an e Ruoth Nyasaye mapwodho gigo.” 

17  Ruoth Nyasaye nowacho ni Musa, 

18  ni mondo onyis Harun kod yawuote, kaachiel gi jo-Israel duto niya, “Ka ja-Israel moro amora kata japiny moro modak kuomu okelo chiwo mondo ochopgo kuong’ruok kata kaka chiwo mokelo kuom herone owuon, mi ochiwe ni Ruoth Nyasaye ka misango miwang’o pep mondo Ruoth Nyasaye oyie kode, 

19  to nyaka ochiw chiayo maonge songa, bed ni en rwath kata rombo kata diel. 

20   Kik uchiw chiayo man gi songa nimar Ruoth Nyasaye ok nyal yie kode. 

21  Ka ng’ato otimo misango mar chiwo gi dhiang’ kata gi rombo mondo ochopgo kuong’ruok, kata kaka chiwo ma okelo kuom herone owuon, to nyaka obed chiayo malong’o maonge songa eka Ruoth Nyasaye noyie kode. 

22  Kik uchiw ni Ruoth Nyasaye chiayo moro ma muofu kata ma rang’ol kata man gi songa kata kalanga, kata man gi aluny kata bur. Kik uket chiayo ma kamano e kendo-mar-misango mondo obed misango miwang’o ni Ruoth Nyasaye. 

23  Rwath kata rombo magana unyalo timogo misango ma ng’ato chiwo, to ok noyie kode kuom timo misango michopogo kuong’ruok. 

24  Chiayo ma mendene otore kata ogol kata opuodi kik chiw ni Ruoth Nyasaye. Tim ma kamano okwer e pinyu. 

25  Bende kik uyie kawo chiayo makamano kuom japiny moro mondo ochiw ni Nyasachu ka chiembe. Ka ging’ol kamano to gin gi songa mosiko, omiyo ok digimi Ruoth Nyasaye yie kodu.” 

26  Ruoth Nyasaye owacho ni Musa niya, “Ka onywol nyaroya kata nyarombo kata nyadiel, 

27  to ok onego poge gi min nyaka ndalo abiriyo rum. Kochiwe ni Ruoth Nyasaye ka misango miwang’o chakre chieng’ mar aboro ka dhi nyime, to noyie kode. 

28  Kik uneg dhiang’ gi nyathine, kata rombo gi nyathine odiechieng’ achiel. 

29  Ka uchiwo ni Ruoth Nyasaye misango mar erokamano, to chiweuru kaka chik dwaro, mondo Ruoth Nyasaye oyie kodu. 

30  Nyaka chame duto chieng’no, kendo gimoro kik dong’ nyaka chop okinyi. An e Ruoth Nyasaye. 

31  “Nyaka urit chikena kendo uluwgi. An e Ruoth Nyasaye. 

32  Kik ucha nyinga maler. Jo-Israel nyaka mi nyinga maler duong’. An e Ruoth Nyasaye mapwodhou, 

33  kendo mane ogolou e piny Misri mondo obed Nyasachu. An e Ruoth Nyasaye.”

