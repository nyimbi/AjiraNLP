1  Winjuru! Ruoth Nyasaye biro teng’o piny, mi dong’ nono. Obiro bare, mi oloke ataro, kendo oke joma odakie. 

2  Chieng’no jadolo nobed maromre gi ji ajia, kendo misumba nobed maromre gi ruodhe. Jahon gik moko bende nobed maromre gi jang’iewo, kendo jahol ji nobed maromre gi ng’ama holo. 

3  Piny nodong’ nono haa, kendo nokethre chuth, nikech Ruoth Nyasaye ema osewacho kamano. 

4  Piny notwo kendo gik mantie noner. Adier, piny duto noner kendo notwo, koda ka kuonde moting’ore duto. 

5  Ji modak e piny osedwanyo piny, nikech gidagi rito chike, mi giketho muma mochwere. 

6  Mano emomiyo kuong’ biro mwonyo piny, kendo joma odakie none chandruok nikech richogi, bende ginilal nono, mak mana ji manok kende ema nodong’. 

7  Yiend mzabibu noner, mi divai mobi manyien nobed matin. Joma mor bende chunygi nobed malit. 

8  Nyiduonge noling’ thi, bende mahu ma joma mor goyo norum kendo thumbe ok noywagi. 

9  Onge ng’ama nochak omadh divai ka wer, kendo kong’o nobed marach ni jamath. 

10  Dala Manono nokethre chuth, kendo ot ka ot nolor mondo joyeko kik donjie. 

11  Ji noywagre e wang’yore nikech divai nobed maonge. Tuke duto bende norum, kendo mor nobed maonge e piny. 

12  Dalano nodong’ mana gunda, kendo dhorangach notur matindotindo. 

13  Mano e gima biro timore e piny ngima, kendo ni oganda ka oganda. Ji manok kende ema nodong’ mana kaka olemo manok ema dong’ e yadh zeituni moyiengi, kata e yadh mzabibu mihulo bang’ keyo. 

14  Ji biro ywak matek yo podho chieng’, ka gikok niya, “Mano kaka duong’ mar Ruoth Nyasaye ng’ongo! 

15  Kuom mano ji mondo omi Ruoth Nyasaye duong’ e pinje man yo wuok chieng’, kendo nying Ruoth Nyasaye ma Nyasach Israel opaki e dhonembe gi chulni man yo podho chieng’.” 

16  Wasewinjo ka giwer e tung’ piny ka tung’ piny niya, “Mano kaka Ng’ama Kare ber!” An to chunya pod lit ahinya, nimar ji pod osiko ka timo atima richo, kendo ndhogruok opong’o piny. 

17  A yaye, un joma odak e piny, masira gi bur kod obadho ema ochomou! 

18  Ka uringo masira, to ununyumru e bur, kendo ka utony mak unyumoru e bur, to obadho nomaku, nikech masira biro lwar kuomu koa e polo, kendo piny duto noyiengni marach. 

19  Piny nobarre, mi gik moko duto lal nono. 

20  Adier, piny notagre mana ka ng’at momer, kendo noukni mana ka kiru ma yamo yiengo. Nopodhi, to ok nochak ochung’ kendo, nimar richo ji ohinge gi pek. 

21  Chieng’no Ruoth Nyasaye nong’ad bura, mi malaika mae polo, nokum e polo, kendo ruodhi mae piny, nokum e piny. 

22  Enochokgi mana ka joma omaki, mi ketgi e od tuech nyaka chop yalgi, kendo kumgi. 

23  Due norieny matiptip, kendo wang’chieng’ bende noimre, nikech Ruoth Nyasaye Manyalo Gik Moko Duto nogur lochne e got Sayun man Jerusalem, mi duong’ne maler norieny e nyim jodonge.

