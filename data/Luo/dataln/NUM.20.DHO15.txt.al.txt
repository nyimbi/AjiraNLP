17  .

1  -

7  ) 

1  E due mokwongo, oganda jo-Israel duto nochopo e thim Zin, kendo ne gibet Kadesh kuom kinde mogwarore. Kanyo ema Miriam nothoe, moyikee. 

2   Pi ne onge ni jo-Israel kanyo, omiyo ne gichako ng’ur ni Musa gi Harun. 

3  Ne gidhaw gi Musa ka giwacho niya, “Mad ne watho kaachiel gi jowetewa mane otho e nyim Ruoth Nyasaye! 

4  Ere gima omiyo isekelo oganda mar Ruoth Nyasaye e thimni mondo wathoe kaachiel gi jambwa? 

5  Ang’o momiyo nigolowa Misri kikelowa kama rach ma kata cham kata ng’owo kata mzabibu kata komamanga ok nyagie, bende onge kata mana pi ma dwamodhi?” 

6  Musa kod Harun nodhi e Hema Miromoe gi Nyasaye e nyim jo-Israel. Ne gipodho piny auma, mi duong’ maler mar Ruoth Nyasaye nothinyore. 

7  Ruoth Nyasaye nowacho ni Musa niya, 

8  “Kaw ludhi, kendo in gi Harun owadu, uchok jo-Israel kanyakla, kendo chik lwanda mondo ogol pi ka ji duto neno. Kamano inigol pi e lwanda mondo oganda omodhi, kaachiel gi jambgi.” 

9  Musa nokawo ludhno e nyim Ruoth Nyasaye, mowuokgo kaka Ruoth Nyasaye nosechike. 

10  Bang’e Musa gi Harun nochoko oganda kanyakla e nyim lwandano. Musa nowachonigi niya, “Winjuru un joma tokgi tekgi! Uparo ni nyaka wagolnu pi e lwandani koso?” 

11  Eka noting’o bade mogoyo lwandano diriyo gi ludhe. Pi nobubni mang’eny, mi oganda nomodho kaachiel gi jambgi. 

12  To Ruoth Nyasaye nowachi ni Musa gi Harun niya, “Ne ok ugena moromo nyiso jo-Israel ni an ng’ama ler! Kuom mano ok unyal tero ogandani nyaka piny mane asingora ni namigi.” 

13  Mago e sokni mag Meriba, kama ne jo-Israel odhawie gi Ruoth Nyasaye mi nonyisogi ni en ng’ama ler. (Tiend Meriba en dhaw.) Jo-Edom otamo jo-Israel kadho e pinygi 

14  Kane jo-Israel ni Kadesh, Musa nooro joote ir ruodh Edom, kowacho niya, “Owadu Israel owacho kama: Ing’eyo malong’o chandruok duto mwaseyudo, 

15  kendo kaka kwerewa nodhi Misri, mi wasedak kuno kuom higni mang’eny. Jo-Misri nothagowa malit mana kaka ne githago kwerewa, 

16  to kane waywak ni Ruoth Nyasaye mondo okonywa, nowinjo ywakwa, mooro malaika mogolowa Misri, omiyo koro wan Kadesh, dala ma en tong’ pinyi. 

17  Wakwayi ni yie wakadhi e pinyi. Ok wananyon puotheu mag cham kata mag mzabibu, kendo ok wanamodh e sokniu. Wanaluw mana Ndach Ruoth, kendo ok wanabar korachwich kata koracham nyaka wakadh pinyi.” 

18  To jo-Edom nodwoke niya, “Ok unyal kadho e pinywa, nono to wamonjou.” 

19  To jo-Israel nowacho niya, “Donge wabiro mana luwo Ndara? To kata ka wan gi jambwa wamodho piu to wanachulu. Omiyo wewauru wang’ad ang’ada.” 

20  To jo-Edom ne ok oyienigi mondo gikadhi, kendo ne giwuok gi jolweny mathoth mondo girad kodgi. 

21  Kamano jo-Edom notamo jo-Israel kadho e pinygi, mi jo-Israel notando, moluwo komachielo. Harun otho e got Hor 

22  Oganda jo-Israel nowuok Kadesh, modhi e got Hor. 

23  Ruoth Nyasaye nowacho ni Musa gi Harun e got Hor man but tong’ piny Edom niya, 

24  “Harun biro tho, mi luw kwerene, to ok nodonji e piny ma nasingora ni nami jo-Israel, nikech nudagi rito chikna kuom pi Meriba. 

25  Kaw Harun kod Eleazar wuode mondo uidhgo got Hor. 

26  Eka ilony lep Harun mondo irwakni Eleazar wuode. Harun to notho mana kanyo, koluwo kwerene.” 

27  Musa notimo kaka Ruoth Nyasaye nochike, mi ne giidho got Hor, ka oganda duto neno. 

28   Nolonyo lep Harun, morwako ni Eleazar wuod Harun. Harun to notho ewi got kanyo. Bang’e Musa gi Eleazar nolor piny oa e got. 

29  Kane oganda jo-Israel oneno ni Harun osetho, ne giywage kuom ndalo piero adek.

