1   Ruoth Nyasaye nowacho ni Musa 

2  mondo onyis Harun niya, “Ka iketo teyni abiriyo e rachungi, to cha-ngi mondo girieny ka gimenyo kanyim rachungi.” 

3  Omiyo Harun noketo teyni mondo orieny kamenyo kanyim rachungi mana kaka ne Nyasaye ochiko Musa. 

4  Kor rachungi kaachiel gi bedene kod thiepene ne othedhi gi dhahabu. Musa nolose mana machal gi kido mane Ruoth nyasaye onyise. Walo jo-Lawi ni Ruoth Nyasaye 

5  Ruoth Nyasaye nochako owacho ni Musa niya, 

6  “Pog jo-Lawi kuom dhout Israel mamoko mondo ipwodhgi. 

7  To ma e kaka nipwodhgi: Kir kuomgi pi mapwodho richo. Nyaka giliel dendgi duto, kendo gilwok dendgi, mi gidok mopwodhore. 

8  Bang’ mano gikaw nyarwath mondo otimgo misango miwang’o pep. In to nikaw nyarwath machielo mondo otimgo misango mar golo richo. 

9  Eka nikel jo-Lawi e dho Hemb Romo michok oganda duto mar Israel kanyakla. 

10  Ka isekelo jo-Lawi e nyim Ruoth Nyasaye, to inimi jo-Israel ket lwetgi e wigi. 

11  Bang’ mano Harun nochiw jo-Lawi e nyim Ruoth Nyasaye ka mich moyiedhi moa kuom jo-Israel, kendo nowalgi ni tich Ruoth Nyasaye. 

12  Jo-Lawi noket lwetgi ewi ruedhi kande. Rwath achiel notimgo misango mar golo richo, to machielo notimgo ni Ruoth Nyasaye misango miwang’o pep, mondo opwodhgo ni jo-Lawi richogi. 

13  Bang’e iniket jo-Lawi e nyim Harun gi yawuote kichiwogi ni Ruoth Nyasaye ka mich moyiedhi. 

14  Kamano iniwal jo-Lawi kuom dhout Israel mamoko, mi ginibed joga. 

15  “Ka isepwodho jo-Lawi kichiwogi ka mich moyiedhi kamano, to ginidonj e Hemb Romo mondo gitiye, 

16  nimar osewalgi chuth kuom jo-Israel duto. Asetimogi joga, ka akawogi kar nyithind Israel duto makayo, 

17   nikech nyathi moro amora ma dichwo mokwong nywol e Israel en mara, bed ni en nyathi dhano kata nyathi chiayo. Chieng’ mane anegoe nyithindo makayo e piny Misri, nawalo nyithindo makayo duto e piny Israel mondo obed maga, 

18  to koro asekawo jo-Lawi kargi. 

19  Aseketo jo-Lawi e lwet Harun gi yawuote, ka joma owal kuom jo-Israel mondo oti tich lemo ni jo-Israel e Hemb Romo kendo opwodhnigi richogi, mono kik jo-Israel tho ka sudo machiegni gi Kama Ler.” 

20  Musa gi Harun kaachiel gi jo-Isarel duto nochopo chike duto mane Nyasaye omiyo Musa kuom tich walo jo-Lawi. 

21  Jo-Lawi nopwodhre kuom richogi, kendo olwoko lepgi eka Harun nochiwogi e nyim Nyasaye ka mich moyiedhi kendo mitimogo misango mipwodgo richo mondo gibed maler. 

22  Bang’e ne gidonjo e Hemb Romo mondo giti tich lemo e nyim Harun gi yawuote, kamano Musa notimo ni jo-Lawi mana kaka Ruoth Nyasaye noochike. Higni ma ja-Lawi onego otieki e tich 

23  Ruoth Nyasaye nochako owacho ni Musa niya, 

24  “Chik moketi ni jo-Lawi ma: Ka ja-Lawi oseromo higni piero ariyo gabich, to nochak tich e Hemb Romo. 

25  To kosebedo jahigni piero abich, to nowe tich. 

26  Onyalo konyo jowadgi kuom tich Hema, to ok nobed kotiyo tich mapile. Mano e kaka inichan tich jo-Lawi.”

