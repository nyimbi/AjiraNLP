1  To in Nyasaye, nisiko gi mirima kuom joricho maonge ng’wono nyaka nitiekogi, nikech ning’eyo chon gima gibiro timo. 

2  Adier, ning’eyo ni ka gisemiyo jogi thuolo mar dhi, ka gichunogi mondo gia piyo, to bang’e ginilok parogi, mi gilawgi. 

3  Kane pod giywago jomotho, ka giloso lietegi, paro moro mofuwo nodonjo e chunygi, mi ne gichako lawo joma nyocha gihombo ni mondo oa. 

4  Ne gitimo kamano mondo kum mane owinjore kodgi chutho, kendo mane iseketonigi, omakgi, ka wigi owil kod gik mane osetimore, ni mondo gimed yudo kum achiel mane pod odong’ kuom mago duto mane giseyudo. 

5  Kuom mano, kane jogi otieko wuoth miwuoro, wasikgi noyudo tho miwuoro! 

6  Gik moko duto mane ichueyo nowinjo wachni, odoko manyien, mi giloko kitgi mondo nyithindi kik yud hinyruok. 

7  Bor polo nogeng’o kambi jo-Israel gi tipone, kendo lowo motwo nowuok kama pi ne nitie. Adier, Nam Makwar nolokore yo mopie, ka ataro olokore pap motimo lum. 

8  Oganda duto mar jogi nokadho kiritogi gi lueti, ka gineno honni miwuorogo. 

9  Ne gin kaka farese makwayo, kendo ne gichikore ka nyirombe, ka giwero wende ma gipakigo, in Ruoth Nyasaye ma Jawargi. Gik mochue oloko kitgi mondo okony jo-Isarel 

10  Jo-Israel nosiko kaparo gik mane otimore e piny mane gisebetie ka jodak. Ne giparo kaka kar bedo gi dhok mang’eny, to suna ema nopong’o pinyno, kendo kaka kar bedo gi rech mathoth, to aora nonyayo mana ogwande mogundho ma ok kwan. 

11  Bang’e kane kech kayogi, ne gikwayo chiemo mamit mondo gicham, mi gineno ka winy nywol e yo manyien, 

12  ka aluru wuok e nam mondo ochop dwarogi! Richo jo-Misri ne dongo moloyo richo jo-Sodom 

13  Sand ne olwar kuom joricho ka koth machue, ka polo mor mokwongo mondo osiemgi. Ne giyudo sand mowinjore gi richogi, nimar ne gisando joma ok jo-ogandagi malit ahinya. 

14  En adier ni jomoko notamore rwako welo kobiro kuomgi, jo-Misri to noloko welo mane konyogi wasumbini. 

15  Jomoko to notimo sigu gi welo mana gikanyono mane gibiroe kuomgi, 

16  Jo-Misri to norwako oganda mari gi mor, ka gimiyogi thuolo marom gi thuolo ma gin giwegi gin-go, to bang’e ne gisandogi ka giketogi e tij achune. 

17  Kuom mano, gin bende ne gilokore muofni kane mudho mandiwa oimogi, mana kaka notimore ni jo-Sodom. Ng’ato ka ng’ato kuomgi ne dwaro dhoode owuon gi lwete, mana kaka jo-Sodom notimo kane gidwaro dhood Lut, ng’ama kare cha. Kaka gik mochue nolokore kane jo-Israel owuok e Misri 

18  Kaka puye mag thum loko dwondgi, kata obedo ni puch ka puch osiko mana gi dwonde owuon, e kaka gik mochwe bende ne loko kitgi. Ka ng’ato oparo gik mane otimore e ndalogo, to onyal neno mano malong’o. 

19  Gik modak e piny, nodhi modak e pi, to gik modak e pi, nobiro modak e piny. 

20  Mach nosiko ka liel aliela matek e pi, kendo wi pi nowil gi tekone mar geng’o mach! 

21  Kamoro mach ne ok rew gik mayomyom mane wuotho kuome, to bende ne ok oleny chiemo mane oa e polo cha, kata obedo ni chiemono pile ne leny alenya mapiyo mana ka pe! Weche mogik 

22  Adier, A Ruoth Nyasaye, isebedo kimiyo jogi yudo duong’ gi pak e yore duto, ka wiyi ok wil kodgi ngang’ to isekonyogi ndalo duto, kuonde duto.

