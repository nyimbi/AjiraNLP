Daudi otimo maber ni Mefibosheth
1
Daudi nopenjo niya, “Dipo kodong’ie ng’at moro ma ja dhood Saulo koso, mondo atimne maber, nikech hera mane aherogo Jonathan?” 2Ne nitie jatich joka Saulo moro ma nyinge Ziba. Ne giluonge mondo obi ir Daudi. Kane osebiro, ruoth nopenje niya, “In e Ziba koso?” Mi nodwoke niya, “E an, ruoth.” 3
Ruoth nomedo penje ni, “Dipo kodong’ie ng’at moro ma ja dhood Saulo, mondo atimne maber, kaka Nyasaye dwaro?” Ziba nodwoko ruoth niya, “Wuod Jonathan moro pod nitie, ma tiendene ong’ol” 4Ruoth nopenje ni, “En kanye?” Ziba nodwoke niya, “En Lodebar, e od Makir wuod Amiel.” 5Omiyo Daudi nooro joote Lodebar, mondo oome. 6Kamano Mefibosheth wuod Jonathan, ma wuod Saulo nobiro ir Daudi, mogoyo chonge piny nyaka e lowo. Daudi noluonge niya, “Mefibosheth.” Mi nodwoke ni, “Antie ruoth.” 7Daudi nowachone niya, “Kik iluor, nimar abiro timoni maber nikech hera ma naherogo Jonathan wuoru. Abiro dwokoni puothe duto mane mag Saulo kwaru, kendo anamiyi chiemo pile.” 8Mefibosheth nochako okulorene, ka wacho niya, “An aana ni, an ng’a, momiyo itimona maber kamano! An machalo guok mothoni?”
9Ruoth noluongo Ziba, jatich Saulo, mowachone niya, “Gik moko duto mane mag Saulo kod joode, koro amiyo Mefibosheth nyakwar ruodhu. 10In kod yawuoti gi wasumbi nyaka upurne puothene, kendo ukelne cham monyakie, mondo jood nyakwar ruodhu oyud chiemo. Mefibosheth owuon to abiro miyo chiemo ndalo duto.” 11Ziba nodwoke niya, “Ruoth, abiro timo gik moko duto michika.” (Noyudo ka Ziba nigi yawuowi apar gabich, kod wasumbini pieri ariyo.) Kamano Mefibosheth nochiemo e mesa Daudi, kaka achiel kuom yawuot ruoth. 12Ne en gi wuode matin, ma nyinge Mika. Jogo duto ma nodak e od Ziba nodoko jotich Mefibosheth. 13Mefibosheth nodak Jerusalem, nikech nochiemo ndalo duto e mesa ruoth. To tiende duto nong’ol.