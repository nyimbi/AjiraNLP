Wer mipakogo ber mar Nyasaye
1Pile abiro goyo ni Ruoth Nyasaye erokamano,
kendo ok nawe pake ndalo duto.
2Abiro dende kuom gik ma osetimo,
mondo ji duto ma ithiro owinji kendo obed mamor.
3Konyauru hulo duong’ mar Ruoth Nyasaye.
Adier! Wapakuru nyinge kaachiel!
4Ne aywak ni Ruoth Nyasaye, mi odwoka,
kendo ne otiekona luoro duto mane omaka.
5Joma ithiro geno yudo konyruok kuome, mi omiyogi mor
kendo ok owe mak okonyogi
6Joma ok nyal konyore kendgi ywakne mondo okony, kendo owinjogi.
Ee, okonyogi e chandruok duto ma gin-go.
7Malaika mar Ruoth Nyasaye rito joma oluoro Ruoth Nyasaye kendo resogi.
8
Neye kendi kaka Ruoth Nyasaye ber!
Ng’at ma ogeno kuome en jahawi.
9Un jo-Ruoth Nyasaye duto, luoreuru,
nimar joma oluore yudo gik moko duto ma gidwaro.
10Kata mana sibuoche bende chando gik ma gicham, mi kech hew,
to joma oluoro Ruoth Nyasaye ok chand gimoro amora maber.
11Un osiepena ma pod yot, biuru uwinj gima awacho.
Abiro puonjou luoro Ruoth Nyasaye.
12
Donge duher bedo mamor?
Koso donge dudwar dak aming’a gi mor?
13Ka kamano, to nyaka ugeng’ lewu kuom weche maricho,
kendo dhou kik wach miganga.
14Weuru timo richo, to timuru mana gik mabeyo.
Dwaruru kue e kinde duto, mi uluw.
15Ruoth Nyasaye rango joma kare gi ng’wono,
kendo pile oyie winjo ywakgi.
16To omon gi joma timo richo,
kendo omiyo nyinggi rumo e piny.
17Ji morito chik Ruoth Nyasaye ywakne, kendo owinjogi.
Ogologi e chandruok duto ma gi-go.
18Ruoth Nyasaye chiegni gi joma chunygi onyosore,
kendo owaro joma chunygi osea chuth.
19Ng’at maber yudo chandruok mang’eny,
to Ruoth Nyasaye rese kuom mago duto,
20
Kendo orite maber chutho,
ma kata mana chok dende achiel ok tur.
21Richo biro nego joma timo richo,
kendo jogo ma mon gi joma kare biro yudo kum.
22Ruoth Nyasaye waro jotichne,
kendo ji duto mogeno kuome notony.