Kony machon gi chandruok ma kawuono
1A Nyasaye, wasewinjo gi itwa,
ka kwerewa hulonwa timbe madongo mane itimo e ndalogi.
2Ne ginyisowa kaka in iwuon ne iketogi e pinywani
to iriembo ogendini mane ok ong’eyi,
kendo kaka ne ikumo ogendini mamokogo,
to imiyo jogi iwuon odak maber.
3Jogigo ne ok okawo piny gi gigegi mag lweny,
bende ne ok gilocho gi tekregi giwegi.
To ne gilocho mana nikech tekoni maduong’,
kendo nikech ne in kodgi.
Mano e kaka niherogi!
4In e Ruodha kendo Nyasacha.
Imiyo jogi ma nyikwa Jakobo locho.
5Waloyo wasikwa gi tekoni,
kendo wanyono joma kedo kodwa nikech in.
6Atung’ gi ligangla ok nyal miyo alo,
7to in ema iresowa kuom wasikwa,
kendo iseloyo joma mon kodwa, mikuodo wigi.
8Pile wabiro paki, kendo goyoni erokamano nyaka chieng’!
9To koro, yaye Nyasaye, isedagiwa, mi imiyo wasikwa oloyowa.
Ndalogi ok idhi gi jolwenjwa e lweny.
10To isemiyo waringo wasikwa, mi giyako giwa.
11Ne ijwang’owa, mi oyang’wa ka rombe,
kendo ikeyowa e pinje moko nono.
12Ne iuso jogi iwuon kuom nengo matin, maonge ohala!
13Jopinje mamoko ma okiewo kodwa neno gima itimonwa.
14Ne ilokowa ngero ma ogendini goyo,
omiyo gigoyonwa siboi, ka gijarowa.
15Pile aparo mana kaka nyinga kethore,
kendo wichkuot ohinga,
16nikech wasikwa nyierowa, kendo yanyowa, ka chulo kuor.
17Gigo duto osetimorenwa,
to kata kamano, pok wiwa owil kodi,
kata ketho singruok mane itimo kodwa.
18Pok waweyi, bende tiendewa pok obaro, moweyo yori.
19To kata kamano, ne ibolowa e kind ondiegi!
Ee, ne ijwang’owa e mudho mandiwa mar tho.
20Ka dine wawe lami, A Nyasaye,
mi walam nyasach piny moro nono,
21to difwenyo, nikech in ing’eyo paro maling’ling’ mag ji.
22
To inegowa seche duto nikech in,
kendo wachalo mana gi rombe midwaro yang’o.
23A Ruoth Nyasaye, chiew! Ang’o momiyo inindo?
A malo! Kik ijwang’wa nyaka chieng’!
24Ere gima omiyo ipandonwa wang’i,
ka wiyi owil gi chandruok kod thagruok ma wan go?
25Wagore piny, mi wayikore e buru, ka wariere.
26A malo mondo ikonywa!
Yie ireswa nikech herani mosiko.