Nyiri:
1“Ere kuma jaherani nogo odhiye,
yaye, nyako majaber moloyo nyiri duto gi ber?
Ochiko kure, mondo wakonyi manye?”
Nyako:
2“Jaherana osedhi e puothe,
kama gik mang’ue ng’ar dongoe,
mondo okwa kanyo kendo opon ondanyo.
3Jaherana en mara, kendo an bende an mare.
Okwayo e chuny ondanyo.”
Wer mar abich
Wuowi:
4“Jaherana, iber mana ka Jerusalem,
kata ka dala mar Tirza.
Ka aneni, to agamo yueyo agama,
mana ka gima aneno mier ariyogo.
5Gol wang’i kuoma nimar wang’i nega.
Yie wiyi miel mana ka kwedh diek,
machikore ka lor e gode mag Gilead.
6Lekeni tar mana ka rombe ma olwok kawuono.
Moro ka moro omanyore gi wadgi, kendo onge kata achiel momukore.
7Lembi miumo gi nanga kwar ka olemo.”
8Ruoth nigi mon piero auchiel,
gi mamoko piero aboro,
kaachiel gi nyiri mokadho akwana.
9To an ahero mana nyako achiel kende,
ma jaber ka winyo.
En e nyar min kende, ma min ohero malich.
Nyiri duto ka onene, to pake.
Kata mana mond ruoth bende pake gi wer.
10Ma to ng’a, ma pilore ka wang’chieng’ni?
Adier, ojaber mana ka due,
kendo ong’ang’ni mana ka wang’chieng’!
Ka anene to agamo yueyo agama
mana kaka agamo yueyo kaneno gik pologo.
11Ne alor mwalo e puoth nas,
mondo ane kaka odundu loth e dho aora,
kendo ane kaka yiend mzabibu moyo,
kata ka yien mamoko ochako thiewo.
12Koro amor mokadho.
Achalo jatend oganda lweny moidho gache.
Nyiri:
13“Nyar Shulam, duogi! Yaye duogi.
Yie iduogi mondo waneni.”
Wuowi:
14“Ere gima omiyo udwaro neno nyar Shulam,
ka mielo miel machon?