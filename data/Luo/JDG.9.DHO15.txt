Loch Abimelek
1Abimelek wuod Jerubaal nodhi Shekem thurgi min mare, mi owuoyo gi owete gi min kod jodhoodgi min mare duto. 2Nowachonigi niya, “Yieuru upenjna jodong Shekem kama: ‘Ere gima bernu? Bedo e bwo loch yawuot Jerubaal, ma gin ji piero abiriyo duto, koso bedo e bwo loch ng’at achiel?’ Bende nyisgiuru ni nyaka ging’e ni an remo achiel kodgi.” 3Owete min mare nowuoyone gi jo-Shekem e wachno, mi jo-Shekem noyie luwe, nimar ne en watgi. 4Ne gimiye fedha piero abiriyo mogol e od Baal-berith ma nyasachgi, mong’iewogo jomoko ma acheje kendo ma jomahundu mondo oluwe. 5Abimelek nodhi Ofra dala Jerubaal wuon mare, mi onego owetene piero abiriyo ma yawuot wuon ewi lwanda achiel, mak mana Jotham ma wuod Jerubaal machogo ema nopondo, mi ne ok onego. 6Bang’e jo-Shekem duto kod jo-Beth-milo nochokore kanyakla, kendo ne gidhi e tiend yath man but siro milamo man Shekem, mi giketo Abimelek ruoth kuno.
7Kane Jotham owinjo wachno, nodhi mochung’ ewi got Gerizim, kendo nokok niya, “Winjuru un jo-Shekem, kendo Nyasaye bende mondo owinju. 8Chieng’ moro yien mae bungu nodhi yiero ruodhgi, mi ne giwacho ni yadh zeituni mondo obed ruodhgii. 9To yadh zeituni nodwokogi niya, ‘Ere kaka dawe mo miyudo kuom olembena, kendo mimiyogo nyiseche kod ji duong’, mondo abed ruodhu?’ 10Eka yien nowacho ni ng’owo ni, ‘To in diyie mondo ibed ruodhwa?’ 11To ng’owo nodwokogi niya, ‘Ere kaka dawe olembena mabeyo kendo mamit, mondo abed ruodhu?’ 12Omiyo yien nokwayo yadh mzabibu mondo oyie bedo ruodhgi. 13To yadh mzabibu nodwokogi niya, ‘Ere kaka dawe mzabibuna, ma miyo nyiseche kod ji mor, mondo abed ruodhu?’ 14Bang’ mano, yien duto nokwayo kudho ni, ‘In koro yie mondo ibed ruodhwa.’ 15Mi kudho nowachonigi niya, ‘Ka udwaro keta ruodhu adiera to ara biuru mondo uyue e tipona. Ka ok kamano, to mach biro muoch kuom kudho kendo biro wang’o kata mana yiend sida man Lebanon.’ ”
16To Eka Jotham nomedo wacho niya, “Koro un bende uparo ni usetimo gima kare kendo mowinjore kuom keto Abimelek ruoth? Bende usetimo maber adier ni Jerubaal kod joode? 17Bende usetimo ni wuora gima owinjore gi timne maber mane otimo kokedonu kendo kowitore e nyim lweny, moresou e lwet jo-Midian? 18Kawuono useriwo ni jood wuora, mi unego yawuote piero abiriyo e lwanda achiel, kendo uketo Abimelek, ma wuod chiege ma misumba, mondo obed ruodh Shekem, mana nikech en watu. 19Bende uparo ni gima usetimo ni Jerubaal kod joode kawuononi en gima ber kendo ma kare adier? Ka en kamano, to onego ubed mamor gi Abimelek, kendo en bende onego obed mamor kodu. 20To ka ok kamano, to mach mondo omuoch kuom jo-Shekem gi jo-Beth-milo mondo owang’ Abimelek.” 21Bang’ mano Jotham noringo moa. Nodhi modak Beer, nikech noluoro Abimelek owadgi.
22Abimelek norito jo-Israel kuom higni adek. 23Bang’e Nyasaye nomiyo jo-Shekem odhaw kode, mi ging’anyone. 24Mano notimore ni mondo nek marach mar yawuot Jerubaal piero abiriyo ochul ewi Abemelek owadgi ma nonegogi, kendo ewi jo-Shekem ma nokonye negogi. 25Jo-Shekem nooro ji mondo odhi obut ni Abimelek ewi gode, to jogo ne yako ji duto mane kadho kuno, omiyo Abimelek noyudo wach, motang’.
26Ng’at moro ma nyinge Gaal wuod Ebed nobiro Shekem, kaachiel gi owetene, mi jo-Shekem noyie bedo e bwo lochne. 27Ne gidhi e puothegi, mi gipono mzabibu, kendo gikelo kuonde mag bicho, mondo gilosgo divai. Bang’’e ne gitimo sawo e hekalu mar nyasachgi, kuma ne gichiemoe kendo gimethoe, mi giyanyoe Abimelek. 28Gaal wuod Ebed nowacho niya, “Abimelek to en ng’a? Koso ere gima omiyo wan jo-Shekem dwatine? Donge wuod Jerubaal kod ng’ate ma Zebul josebedo ka tiyo ni jo-Hamor ma wuon Shekem? Koro ere gimomiyo wan dwatine? 29Ka dabed ni an jatend jogi, to dariembo Abimelek, kendo da awachone ni mondo okel jolwenje wakedgo.”
30Kane Zebul wuod Shekem owinjo wachno, nokecho ahinya, 31mooro joote ling’ling’ ir Abimelek gi wach niya, “Gaal wuod Ebed, kaachiel gi owetene, 32josebiro Shekem, kendo gisethuwo jo-Shekem kodi. Omiyo koro kaw jogi mondo ubi gotieno upond e bungu. 33To kiny gokinyi ka piny oru, uwuog kuma upondoe, mondo umonj dala apoya. Ka Gaal gi jogi jowuok mondo oked kodu, to timnegiuru gima uneno!” 34Kamano, Abimelek gi joge nobiro gotieno. Ne gipogore e migepe ang’wen mi gibuto mondo gimonj Shekem. 35Kiny, kane Gaal owuok, mochung’ e dhoranga dala, Abimelek kaachiel gi joge nowuok kuonde mane gipondoe. 36Gaal nonegogi, mowacho ni Zebul niya, “Neye joma biro ka ewi gode ka.” To Zebul nodwoke niya, “Maka mana tipo mag gode, to ok gin ji.” 37Bang’e matin, Gaal nochako owachone ni, “Ne! Ji e kande lor ewi got, kendo migawo moro e cha, biro koluwo yor yadh ajuoga.” 38Eka Zebul nopenje niya, “Koro ere wecheni ma nyocha isungorigo ka? Ok in ema nyocha ipenjo ni ere gima omiyo dwabed e bwo ng’at ma Abimelekni? Donge magi e joma nyocha icharo? Koro dhiyo iked kodgi!”
39Kane Gaal owinjo kamano, nokawo jo-Shekem, modhi omonjo Abimelek, to Abimelek nodhuole gi lop tiende, moringo, odok Shekem. 40Ringre jomotho nopie kanyo mochopo e dhoranga Shekem. 41Abimelek nodhi modak Aruma, to Zebul noriembo Gaal kaachiel gi owetene mi ok oweyo nigi thuolo mondo gidag Shekem kendo.
42Kinyne jo-Shekem nowuok oko e lela mi nonyis Abimelek wachno. 43Nokawo joge, mopogo e migepe adek, mi ne gidhi gipondo e bungu. To kane oneno ji kawuok e dala, nowuok kama nopondoe, momonjogi. 44Noreto gi migawo mane en go, modhi ochung’ e dhoranga dala. To migepe moko ariyo mag joge nomonjo ji duto mane ni e bungu, mi ne ginegogi duto. 45Abimelek nokedo gi joma ne ni e dala odiechieng’no duto, mi nomako dala, kendo nonego ji ma nodakie. Eka noketho dalano, mokworo bala kuome.
46Kane ji duto mane odak kama oger motegno mane ni Shekem owinjo wachno, ne gidonjo e ot ma iye mar hekalu mar El-berik nyasachgi mondo gipondie. 47To kane onyis Abimelek ni jodalano ochokore kanyakla, 48nokawo joge, modhigo e got Zalmon. Nokawo le, mong’adogo bad yath moro, moketoe goke. Eka nowacho ni joge niya, “Uneno gima atimoni. Returu mondo un bende utim kamano.” 49Omiyo ng’ato ka ng’ato nong’ado bad yath, mi ne giluwo bang’ Abimelek, kendo ne gichano bede yien-go e kor ot ma iye mar hekaluno gi oko eka ne gimokoe mach mi jo dalano duto notho. Duto ne gin ji moromo alufu achiel, chwo gi mon.
50Bang’e Abimelek nodhi Thebez, molworo, kendo okawo. 51To ne nitie gorofa mar lweny moger motegno e dier dala, omiyo jo dalano duto, chwo gi mon, nodhi mopondo kanyo. Ne gilorore e iye, mi giidho e tado. 52Abimelek nomonjo gorofano, to kane ochopo machiegni gi dhoot mondo omokie mach, 53
dhako moro nogolo pong’ rego mogoyo wi Abimelek, mi wiye obarore. 54Eka noluongo wuowi mane jating’ne gi lweny piyopiyo, mowachone niya, “Wuodh liganglani, inegago, nimar dipo ka ji owacho ni dhako ema onega.” Kamano wuowino nochwowe, motho. 55Kane jo-Israel oneno ni Abimelek osetho, ne gike, mi gidhi miechgi giduto. 56Kamano Nyasaye nochulo richo mane Abimelek otimo ni wuon, mare kuom nego yawuot wuon piero abiriyo. 57To bende Nyasaye nochulo kuor ni jo-Shekem kuom richogi, mana kaka Jotham wuod Jerubaal nonyisogi chieng’ mane okuong’ogi.