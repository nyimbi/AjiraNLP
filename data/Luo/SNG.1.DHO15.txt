Wendni en mar nyako gi wuowi ma joherore
1
Ma e wend Solomon mamitie moloyo wendene mamoko duto.
Nyako:
2“Bi inyodha gi nyoth mogundho.
Herani mit moloyo divai.
3Mo miwirorigo ng’we ng’ar.
Kata mana nyingi kawinjo to dumna mamit ka mo mopukore,
omiyo nyiri duto oheri.
4Kawa mondo waring wadhi mondo iketa e odi, yaye ruodha.
Wabiro bedo mamor kaachiel, kendo wabiro madho hera mana ka divai.
Adier, mano kaka heri en gima ber!
5Yaye, nyi Jerusalem,
chieng’ oseloka rateng’ mana ka hembe Warabu,
to kata kamano, pod aber abera
mana kaka pasia mag od Solomon.
6Kik uchaya kuom bet dichol,
nikech chieng’ ema oseloko kita kamano.
Owetena ne mon koda,
omiyo ne gimiya tich rito puoth mzabibu.
Kuom mano, ne ok ayudo thuolo mar loso denda.
7In jaherana, nyisa kuma ibiro dhi kwayoe jambi.
Gibiro yueyo kanye godiechieng’?
Ere gima omiyo onego amanyi
kuonde ma jokwath mamoko kwayoe?”
Wuowi:
8“Donge ing’eyo kuma adhiyoe,
yaye nyako ma jaber moloyo nyiri duto gi ber?
Onego iluw tiend rombena,
mondo eka ibi ikwa dieu but hembe jokwath.
9Jaherana, ilombo chwo ka faras madhako
malombo farese machwo ma ywayo geche Farao.
10Yie wiyi mokadi nenore maber
koliero e lembi kendo e ng’uti
mana ka tigo ma nengone tek.
11To wabiro losoni thiwni mag dhahabu kod tigo mag fedha.”
Nyako:
12“Kane ruodha pod obet e kome,
mo mane awirorago ne dum mamit.
13Ka jaherana onindo e agoga to awinjo maber,
mana kaka awinjo ka aliero mo mang’ue ng’ar e kind thundena.
14Jaherana chalo gi maua maber
ma dongo e puothe mzabibu man Engedi.”
Wuowi:
15“Mano kaka ijaber, yaye jaherana!
Mano kaka ijaber!
Wengeni nyiso mana hera lilo.”
Nyako:
16“In bende iber manadi, yaye jaherana!
Mano kaka ilomba!
Lum mayom ema biro bedo kitandawa,
17kendo bede yien mokar nobednwa tado.