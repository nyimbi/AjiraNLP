Ogendini mane Nyasaye oweyo e piny Kanaan mondo otemgo jo-Israel
1Ruoth Nyasaye noweyo ogendini moko mondo otemgo jo-Israel mane ok okedo e ndalo mane gikawo piny Kanaan. 2Notimo kamano ni mondo tienge jo-Isarel mabiro, kod joma ne pok opuonjore kaka ikedo, ong’e lweny. 3Ogendinigo e magi: ruodhi abich mag jo-Filistia gi jo-Kanaan duto, gi jo-Sidon kod jo-Hivi mane odak Lebanon, chakre god Baal-hermon nyaka kama idonjogo Hamath. 4Ruoth Nyasaye noweyo jogo mondo otemgo jo-Israel, kendo ong’ego ka ginyalo rito chike mane omiyo Musa mondo omi kweregi. 5Omiyo jo-Israel nodak e kind jo-Kanaan gi jo-Hiti gi jo-Amon gi jo Perizi gi jo-Hivi kod jo-Jebus. 6Ne ginywomo nyi jogo, to nyigi bende ne gimiyo yawuot jogo, kendo ne gilamo nyisechegi.
Othniel oreso jo-Israel kuom Kushan-rishathaim
7Wi jo-Israel nowil gi Ruoth Nyasaye ma Nyasachgi, mi timbegi nodoko maricho e nyime, ka gilamo Baal kod nyiseche ma mon miluongo ni Asher. 8Kuom mano, Ruoth Nyasaye nokecho kodgi, mochiwogi e lwet Kushan-rishathaim ruodh Mesopotamia, mi gibedo e bwo lochne kuom higni aboro. 9To kane jo-Israel oywak ni Ruoth Nyasaye mondo okonygi, nomiyo ng’ato moresogi. Ne en Othniel wuod Kenaz ma owadgi Kaleb matin. 10Much Ruoth Nyasaye nobiro kuome, mi nobedo jatend jo-Israel. Nodhi kedo gi Kushan-rishathaim ma ruodh Mesopotamia, mi noloyo, nikech Ruoth Nyasaye nochiwo ruodhno e lwete. 11Omiyo piny Israel nobet gi kue kuom higni piero ang’wen. Bang’e Othniel wuod Kenaz notho.
Ehud oreso jo-Isarel kuom jo-Moab
12Timbe jo-Israel nochako obedo maricho kendo e nyim Ruoth Nyasaye, omiyo Ruoth Nyasaye nothuwo Eglon ruodh Moab mondo oked kodgi. 13Eglon nochoko jo-Amon gi jo-Amalek, eka ne gidhi mi giloyo jo-Israel, kendo ne gikawo dala mar othidhe. 14Jo-Israel nobedo e bwo loch Eglon ruodh Moab kuom higni apar gaboro.
15To kane jo-Israel oywak ni Ruoth Nyasaye mondo okonygi, Ruoth Nyasaye nomiyogi ng’ato moresogi. Ne en Ehud wuod Gera ja-Benjamin, mane ng’at ma racham. Chieng’ moro jo-Israel noore mondo odhi ochul osuchgi ni Eglon ruodh Moab. 16Ehud nothedho pand ligangla ma dhoge ariyo, to borne romo nus mita, mi notweye ei lawe e bathe ma korachwich. 17Eka notero ni Eglon ruodh Moab osuru. Eglon ne ng’at machwe ahinya. 18Kane Ehud osetieko chulo osuru, nowacho ni joma noting’o osuru mondo odhi adhiya. 19To en owuon nowichore kar Kite Mopa man Gilgal, modok ir ruoth, kendo owachone niya, “Ruoth, an kodi gi wach ma ling’ling’.” Eka Ruoth nowacho ni joge mondo owuog oko, owenigi thuolo. 20Noyudo Eglon obet e ode man ewi tado, mane ojabetie ka chieng’ kech. Ehud nosudo bute, mowachone niya, “Akeloni wach moa kuom Nyasaye.” Kane Eglon owinjo wachno, nochung’ e kome, 21mi Ehud notero lwete ma kor acham, mowuodho ligangla e bathe ma kor achwich, mohobogo bund i Eglon. 22Ligangla nodonjo e iye, molal kuno gi loge duto. Ehud ne ok oywaye oko to noweye, mi dhoge opowore mowuok kabang’ Eglon. 23Eka Ehud nowuok oko mochiego dhoudi. 24Kane osedhi, jotich Eglon nodwogo, mi giyudo ka dhoot ochiegi, to ne giparo ni ruoth odonjo e ot maiye mondo olsre. 25To kane gineno ni koro giserito motamo wang’gi, ne gikawo kifungu mi giyawogo dhoot, kendo ne ginwang’o ruodhgi koriere piny e dier ot kotho. 26To Ehud noseringo e sa mane jogo pod ogalore ka girito e dhod cha. Nokadho kar Kite Mopa, motony odhi Seira. 27Kane ochopo kuno, nogoyo tung’ e piny gode mag Efraim mondo ji oyuor ni lweny. Eka notelo ni jo-Isarel, kendo ne gilor kode e ka gia e piny godego. 28Nowachonigi niya, “Luwauru, nimar Ruoth Nyasaye osechiwo wasiku ma jo-Moab e lwetu.” Omiyo ne gilor ka giluwe, kendo ne girito kwonde ming’adogo aora Jordan mondo kik jo-Moab kadhi. Ne ok giyie mondo ng’ato oidh loka. 29Ne ginego jo-Moab marateke kendo ma jochir alufu apar, kendo chieng’no onge kata ng’ato achiel mane otony.
30Kamano jo-Israel noloyoo jo-Moab, mi pinyno nobedo gi kue kuom higni piero aboro.
Shamgar oreso jo-Israel kuom jo-Filistia
31Jatelo mane owuok bang’ Ehud ne en Shamgar wuod Anath. Nonego jo-Filistia mia achiel mana gi bidhi. En bende noreso jo-Israel.