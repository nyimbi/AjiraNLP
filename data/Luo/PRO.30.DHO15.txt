Weche mag Agur
1Magi e weche moko matut mag Agur wuod Jake:
“Nyasaye ok ni koda!
Yaye, Nyasaye ok ni koda!
Omiyo aol marumo.
2Achalo mana le to ok dhano,
kendo aonge gi paro ma dhano nigo.
3Pok apuonjora bedo mariek,
omiyo ok ang’eyo gimoro kata matin kuom Nyasaye.
4Ere ng’ama osedhi e polo, kendo oseduogo?
Koso en ng’a ma oseboyo pige mag nembe e law?
Kata en ng’a moseketo tunge piny kuonde ma gintie?
Hulna nyinge kod nying wuode, king’eyo.
5“Nyasaye rito singruok duto motimo.
En okumba ni jogo duto madwaro ni mondo okony.
6Kik ihang wach ni, Nyasaye owacho gimoro ma ok owacho,
nikech obiro kumi, monyisi ni in jamriambo.”
Ngeche moko
7A Nyasaye, akwayi gik moko ariyo kende.
Yie ayudgi kapok atho.
8Mokwongo akwayi ni mondo weche mag miriambo gi mag miganga obed mabor koda.
Mar ariyo akwayo ni kik iwe abed jamoko,
kata kik iwe abed jachan,
to chiemo moroma kende ema imiya
9nimar ka abedo gi chiemo mathoth, to dipo ka akwedi,
to bende ka an jachan, to dipo ka akwelo,
mi aketho nyingi, yaye Nyasaye.
10Kik iwuo marach kuom jatich ni ng’at mondike,
nono to okuong’i, mi iyudo chandruok.
11Nitie ji ma kuong’o wuonegi,
kendo ma ok mi minegi luor.
12Nitie ji moko ma paro ni ler,
to adier pok opwodhgi.
13Bende nitie ji moko ma paro ni beyo ahinya.
Yaye, mano kaka gisungore!
14Nitie ji moko ma lekegi chalo ligangla.
Gichamo joma odhier kod joma chandore duto manie piny,
mi gitiek pep.
15Ji moko nitie ma pile dwaro mondo omigi amiya gik moko,
mana kaka chwe bende pile nyodho anyodha remo, to ok yieng’.
Bende nitie gik moko adek ma gik moko ok rom.
Chutho, gin gik moko ang’wen ma ok nyal wacho ni, “Waromo”.
16Mokwongo en Piny Joma Otho,
mar ariyo en dhako ma migumba,
mar adek en lowo motwo ma dwaro koth
to mar ang’wen en mach malandore alanda.
17Ng’at manyiero wuon, kata machayo min mare ka oti,
onego achuth cham, kata onego agak lodh wengene!.
18Nitie gik moko adek motama winjo.
Chutho, gin gik moko ang’wen ma tiendgi odhiera ng’eyo.
19Mokwongo en kaka ongo huyo e kor polo,
mar ariyo en kaka thuol mol e lwanda,
mar adek en kaka yie kwang’ e dier nam,
to mar ang’wen en kaka wuowi sero nyako.
20Kit dhako ma miganga chalo kama:
Oterore, bang’e olwokore, eka owacho niya,
“Onge gima rach masetimo.”
21Nitie gik moko adek ma chando piny.
Chutho, gin gik moko ang’wen ma piny ok nyal yiego.
22Mokwongo en misumba modoko ruodh piny,
mar ariyo en ng’at mofuwo moyieng’
23mar adek en nyako ma kite rach moyudo dichwo,
to mar ang’wen en jatich manyako
ma omayo dhako mondike dichwo.
24Nitie gik moko ang’wen e piny ma tindo ahinya,
to giriek malich!
25Mokwongo gin biye. Gionge gi teko mathoth,
to gikano chiembgi e ndalo chwiri.
26Mar ariyo gi apwoche, ma bende nigi teko matin,
to oloso gondgi e kind kite.
27Mar adek gin det bonyo. Gionge gi ruodhgi,
to giwuotho ka gichanore ka ogend lweny.
28Mar ang’wen to gin olele.
Gitindotindo ma inyalo mana mako gi lwedo,
to kata kamano, gidak kata mana e ut ruodhi.
29Nitie gik moko adek ma ber rango, kawuotho.
Chutho, gin gik moko ang’wen.
30Mokwongo en sibuor.
Oratego moloyo le duto,
kendo onge gima oluoro.
31Mar ariyo, en thwon gweno ma gar ka dwaro gwere gi wadgi.
Mar adek en nywok,
to mar ang’wen en ruoth matelo ni joge kadhi e lweny.
32Ka isebedo mofuwo, mi ikawori kendo ichano timo richo,
to ling’, mondo ipar maber,
33nimar kipuoyo chak to iyudo mo,
kendo kigoyo um ng’ato to remo chuer,
kamano bende, ka iwang’o i ji, to iero miero!