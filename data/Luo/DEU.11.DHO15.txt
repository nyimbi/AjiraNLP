Duong’ mar Ruoth Nyasaye
1“Heruru Ruoth Nyasaye ma Nyasachu, kendo nyaka urit chikene gi buchene ndalo duto. 2Kawuono paruru puonj mane uyudo kuom Ruoth Nyasaye ma Nyasachu, nimar, kata obedo ni nyithindu pok oneno kata pok ong’eyo puonjno, un to ung’eye. Bende paruru duong’ mar Ruoth Nyasaye gi tekone kod bade morie, 3
gi ranyisi kod timbe mane otimo e piny Misri, kosandogo Farao kaachiel gi pinye duto. 4
Donge nuneno gima notimo gi jolwenj Misri gi faresegi kod gechegi? Kane oyudo gilawou, nomiyo pi Nam Makwar oimogi, motiekogi pep. 5Bende paruru gik mane otimonu e thim nyaka nuchopo kaeri, 6
kod gima notimo ni Dathan kod Abiram, yawuot Eliab ma ja-Reuben, kendo kaka piny nong’amo dhoge momwonyogi kaachiel gi joodgi gi hembegi kod ji duto mane gin-go, mana ka jo-Israel duto neno. 7Un uwegi useneno timbe madongo kendo malich ma Ruoth Nyasaye osetimo.
Gueth ma jo-Israel biro yudo e piny Kanaan
8“Nyaka urit chike duto ma amiyou kawuono, mondo ubed gi teko kendo ukaw piny ma ubiro donjeno. 9Kamano unudag aming’a e piny maber kendo momew mane Ruoth Nyasaye osingore ni nomi kwereu gi nyikwagi. 10Piny ma ubiro donjoe mondo udagieno ok chal gi piny Misri kuma ne uaye, nimar kuno kane usechwoyoe cham, to bang’e nusombo pi uole, mana kaka itimo ni puoth alot. 11To piny ma udonjoe mondo udagieno en piny motimo gode gi holni, kendo en piny koth. 12Ruoth Nyasaye ma Nyasachu rito pinyno maber, kendo orange pile pile e higa ngima. 13
Omiyo kurito chike ma amiyou kawuonogi, mi uhero Ruoth Nyasaye ma Nyasachu, kendo utiyone gi chunyu duto, 14to enokelnu koth e ndalo chwiri gi ndalo opon, mondo uyud cham gi mzabibu kod mo. 15Enomi lum lodhi e legeu mondo jambu ocham, kendo un bende unuyud chiemo moromou. 16To ritreuru mondo kik ulal, mi uti ni nyiseche ma moko kendo ulamgi. 17Kutimo kamano, to mirimb Ruoth Nyasaye noliel kuomu ka mach, mi enomi koth rum. Piny ok nochieg cham, kendo karu nolal nono piyopiyo e piny momew ma Ruoth Nyasaye nomiuno. 18
Kanuru wechegi e chunyu, kutueyogi ka ranyisi e lwetu, kendo kuketogi e lend wengeu ka kido. 19Puonjuru nyithindu wechegi kendo twaguru kuomgi ka un e mier, kata kuwuotho e yo, kata kudhi nindo, kata kuchiew. 20Ndikgiuru e sirni mag dhoutu, kendo kuom rangeyeu, 21mondo un gi nyithindu udag aming’a e piny ma Ruoth Nyasaye nosingore ni nomi kwereu obed maru nyaka chieng’.
22“Ka urito chike ma amiyougi adimba, mi uhero Ruoth Nyasaye ma Nyasachu, kendo uwuotho e yorene duto, kuketo chunyu kuome, 23to obiro riembonu ogendinigo mondo owenu thuolo, mi unukaw pinje mag ogendini madongo kendo marateke moloyou. 24
Kamano kamoro amora ma tiendu onyono nobed maru, kendo mbap pinyu nochakre e thim yo milambo nyaka piny Lebanon yo nyandwat, kendo chakre aora Yufrate yo wuok chieng’ nyaka nam Mediterania yo podho chieng’. 25Onge kata ng’ato achiel ma nonyal sirou, kendo Ruoth Nyasaye ma Nyasachu nomi ji luorou, mi kibaji nogogi kuonde duto mudhiye, mana kaka nosingorenu. 26Kawuono aketo gueth kod kuong’ e nyimu. 27Ka urito chike mag Ruoth Nyasaye ma Nyasachu ma amiyou kawuono, to ubiro yudo gueth. 28To ka ok uritogi, mi ubaro kuweyo yo ma asechikou kawuono mondo uluw, mulamo nyiseche mamoko ma ok ung’eyo, to ubiro yudo kuong’.
29
“Ka Ruoth Nyasaye ma Nyasachu oseterou e piny mudhiye mondo ukaw obed maru, to uhul weche gueth e got Gerizim, to weche mag kuong’ uhul e got Ebal. 30Godego ni yo podho chieng’ mar aora Jordan, kama omanyore gi Gilgal, but yadh More, e yo mochiko piny jo-Kanaan. 31Koro uchiegni ng’ado aora Jordan mondo udonj e piny ma Ruoth Nyasaye ma Nyasachu miyou mondo ukaw obed maru. To ka usekawe, mudakie, 32to nyaka une ni urito chike gi buche ma amiyou kawuononi.