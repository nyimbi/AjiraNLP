Wach lamo sulue kod gik mamoko
1Mano kaka ji duto ma ok ong’eyo Nyasaye, giin joma ofuwo!
Nikech kata obedo ni gineno gik mabeyo ma osechueyo,
kendo kata ka girango timbene,
to ok ging’eyo ng’ama ochweyogi.
2Mach, kata yamo, kata muya makadho piyo,
kata sulue malworore e polo, kata pi mabubni, kata meny manie polo,
ema gikwano ka nyiseche marito piny.
3To kapo ni ne gikawo gigo ka nyisechegi
nikech ber margi nolombogi,
to nyaka ging’e ni Ruoth Nyasaye oloyo gigo mabor ahinya,
nikech en ema nochueyogi, kendo en e Jachuech gik mabeyo duto.
4To ka teko kod nyalo ma gik mochuego nigo ema nomiyo giwuorogi,
to onego ging’e ni Jal mane ochweyo gigo oloyo gigo chutho,
5nikech kwaneno kaka gik mochue dongo kendo lich,
to wanyalo paro kaka Jachwechgi bende duong’ kendo lich!
6Kata kamano, ketho mar jogo ok duong’ ahinya,
nikech kamoro girwenyo ka gidwaro Nyasaye,
kendo ka gigombo ahinya mondo mi giyude.
7Kaka gidak e kind gik mane Nyasaye ochweyo,
gitemo mondo ging’egi,
to ber mar gik ma ginenogo wuondogi, nikech gibeyo ahinya.
8Kata kamano, ok onego ng’wonnigi,
9nikech kane ginyalo yudo rieko mar nono tiend weche mag piny,
koro ere kaka ne ok ginyal ng’eyo Jachuech mar gigo duto?
Wach lamo nyiseche manono
10To joma oromo chayo ahinya
gin joma ogeno kuom gik maonge gi ngima,
kendo maluongo gik ma ochue gi lwet dhano ni nyisechegi.
Adier, gikawo gima olos gi dhahabu kata fedha
mothedh maber mondo ochal gi le,
kata kidi moro manono mane japecho opayo chon gilala,
obed nyasachgi!
11Kuom ranyisi, japa bawo tong’o yath moro mohero,
kendo opoke duto piyopiyo,
bang’e opaye gi rieko koloso kode gimoro minyalo konyruokgo.
12Bethe yadhno modong’ to otedogo chiembe, eka ochiem oyieng’.
13To kuom bethene ma pod odong’
ng’atno kawo moro mominore kendo motimo chuthe mathoth,
eka opaye mosmos kokethogo sechene,
kendo otiyo gi riekone kokawo kinde malach,
mondo olose machal gi kit gimoro.
14Kamoro opaye kit dhano, kata kit le,
eka bang’e owire rangi makwar koloke duto makwar,
kendo oimo kuonde maricho duto.
15Bang’e olosone kar dak mowinjore kode,
kogure e kor ot, kendo omake gi musmal.
16Otimo kamano mondo kik opodhi,
nikech ong’eyo malong’o ni gino ok nyal konyore kende
nimar en mana kido manono ma dhano ema konyo.
17Kata kamano, ng’atno lamo gino
mondo oguedh mwandune gi chiege kod nyithinde,
kendo wiye ok kuodi kowuoyo gi gima onge gi ngima kamano!
Chutho, okwayo gima nyap mondo omi odag maber,
18kendo okwayo gima otho mondo omiye ngima!
Okwayo kony kuom gima ok nyal konyore owuon,
kendo okwayo gima ok nyal kata mana ting’o tiende
mondo oguedh wuodhe!
19Bende okwayo rieko mar yudo ohala, gi mar chano yorene, kod mar tiyo tijene,
kuom gima luetene ok nyal timo gimoro ngang’!