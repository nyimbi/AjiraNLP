Wer mipakogo ng’wono mar Nyasaye
1A Ruoth Nyasaye, in e Nyasacha!
Anating’ nyingi malo, kendo anapaki,
nikech honni mane ichano chon, isetimo gi adiera.
2Iseketho mier, mi udi momukore odhurore pidhe pidhe.
Adier, iseloko mier mochiel motegno pidhe mag kite,
mi udi mabeyo mag jopinje mamoko osekethore chuth,
kendo ok nochak oger.
3Mano emomiyo oganda makwiny miyi luor.
Adier, mier mag ogendini mager oluori,
4nikech isebedo kar konyruok ni ng’at modhier machandore.
Ee, in e kar bwogo koth, kendo e tipo ma geng’o chieng’
e ndalo ma joma ger monjowa
ka koth machwe maduong’ e ndalo chiri,
5kata ka chieng’ marieny mager e ndalo oro.
In ema itieko koko mar wasikwa mager,
mana kaka boche polo geng’o liet mar chieng’,
mi wer ma wasikwago chayowago lal nono.
6Kamano Ruoth Nyasaye Manyalo Gik Moko Duto
biro loso sawo mamit ni ji duto ewi got Sayun.
Enobed sawo mar divai mochiek chuth, kendo modhing’ maber,
kod chiemo mamit motimo mo.
7Ewi godni ema Ruoth Nyasaye nogolie kanik
moumo wang’ ogendini duto.
8
Enotiek tho nyaka chieng’.
Bang’e enoywe pi wang’ ng’ato ka ng’ato,
kendo nogol achaye man kuom joge e piny duto.
Ruoth Nyasaye ema owacho kamano.
9Chieng’no ji nowach niya,
“Ma e Nyasachwa, ma waserito mondo oreswa.
Adier, ma e Ruoth Nyasachwa ma wageno kuome,
omiyo wabeduru mamor kendo moil, nikech osewarowa,
10
kendo nikech lwete nobed ewi godni mondo okonywa.
Jo-Moab to nonyon gi tiende,
mana kaka dhok nyono tiang’ e kul.
11Kanyo ema jo-Moab norieye bedegi
mana kaka ng’ama goyo abal rieyo bedene ka kwang’,
to Nyasaye notiek sungagi,
kaachiel gi gimoro amora ma lwetgi oseloso.
12Ruoth Nyasaye nomuk ohinga margi marabora ma gigeng’orego,
mi ruombre piny e buru.”