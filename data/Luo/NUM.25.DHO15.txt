Jo-Israel olamo Baal-peor
1Kane jo-Israel ni Shitim, ne gichako terore gi nyi Moab, 2mane luongogi e sep misengni mane gitimo ni nyisechegi. Ne gidhi, mi gichamo chiemogo, kendo gilamo nyiseche jo-Moab. 3Kane jo-Israel ochako lamo Baal-peor kamano, Ruoth Nyasaye nokecho kodgi. 4Mowacho ni Musa niya, “Ter jotend oganda ewi got idhir olwar piny, mondo otho e nyima odiechieng’ alanga, mondo mirimba mager oa kuom jo-Israel.” 5Omiyo Musa nowacho ni jong’ad bura mag Israel niya, “Ng’ato ka ng’ato kuomu nyaka neg joge moselamo Baal-peor.”
6Noyudo ja-Israel moro okelo nyar Midian e hembe ratiro ka Musa kod oganda duto neno, ka noyudo giywak e dho Hemb Romo. 7Kane Finehas wuod Eleazar ma wuod Harun jadolo onene, nowuok e oganda mokawo tong’, 8kendo odonjogo e ot ma iye, kodwaro ja-Israelno. Nochwowe gi tong’ moriwe kaachiel gi nyakono. Eka tho mane oyudo ogoyo jo-Israel orumo. 9To noyudo ka thono osenego ji piero ariyo gang’wen.
10Ruoth Nyasaye nowacho ni Musa niya, 11“Finehas wuod Eleazar ma wuod Harun jadolo osemiyo mirima mane an go gi jo-Israel orumo, nikech mirima mosemake kodgi chal gi mara. Mano emomiyo kata obedo ni ne an gi nyiego kod jo-Israel nikech aherogi ahinya, to ne ok atiekogi. 12Dhi iwach ni Finehas ni asingorane ni obiro bedo jadolo nyaka chieng’. 13Asingorane, en kaachiel gi nyikwaye ni ginibed jodolo nyaka chieng’ nikech osebedo gi mirima ma nyiso ni ohero Nyasache, mi opwodho jo-Israel kuom richogi.”
14Ja-Israel mane onegi kaachiel gi nyar Midian niluongo ni Zimri wuod Salu ma jatend dhoot achiel kuom dhout jo-Simeon. 15To nyar Midian ma ne onegno nyinge ne Kozbi nyar Zur, ma ne jatend dhout Midian moko.
16Ruoth Nyasaye nowacho ni Musa niya, 17“Sanduru jo-Midian, kendo uneggi, 18nikech ne githagou gi timbegi mag amara mane gitimo Peor, kendo kuom wach Kozbi ma nyargi, ma nyar jatend Midian, mane oneg ndalo mane yamb tho obiro nikech gima notimore Peor.”