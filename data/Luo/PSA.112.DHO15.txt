Gueth ma ng’at makare yudo
1Pakuru Ruoth Nyasaye!
Ng’at moluoro Ruoth Nyasaye,
kendo marito chikene gi mor, en jahawi.
2Nyithinde nobed madongo e piny.
Ee, nyikwa ng’at maber noyud gueth.
3Joode nobed jomwandu man gi gik mathoth,
kendo en owuon nodhi nyime maber nyaka chieng’.
4Ong’won kendo okecho ji.
En e ler marieny e mudho ni joma beyo.
5Ng’at makonyo ji gi chuny maler,
kendo matiyo tijene e yo modimbore, en jahawi!
6Onge gima nyalo yienge,
bende wich ok nyal wil kode.
7Ok oluoro winjo weche makelo kuyo,
nikech yie ma en go otegno,
kendo ogeno kuom Ruoth Nyasaye.
8Ok oluor, kendo chunye ok chandre.
Ong’eyo ni obiro neno ka olo wasike.
9
Opogo gige ni jochan gi chuny maler.
Ngwonone osiko nyaka chieng’.
Obiro bedo gi teko, kendo obiro yudo luor.
10Joricho koneno kamano, to igi wang’.
Ging’icho marach ka gikecho, bang’e gilal nono.
Geno ma gin go orumo chuth.