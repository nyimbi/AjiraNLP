Nyasaye ma wuon loch, kendo ma jang’ad bura
1Nyasaye rahuma e piny Juda
kendo nyinge duong’ e piny Israel.
2Jerusalem e dalane.
Ee, odak e got Sayun.
3Kanyo ema ne oturoe aserni gi okumbni kod ligengni mag wasigu.
4A Nyasaye, mano kaka nyingi duong’!
Mano kaka iwuotho motegno,
ka iduogo ia e gode kuma ne iloyoe wasiki.
5Jolweny ma jochir osedendi,
kendo koro ginindo mana nindo mar tho.
Onge kata ng’at achiel modong’ ma dikonyre gi gigi mag lweny.
6Kane ibwogogi, yaye Nyasach Jakobo,
farese gi joithgi nogore piny, mi parogi olal.
7To in, A Ruoth, ilich manade!
Ere gima dichung’ e nyimi ka ikecho?
8Ne imiyo bura ming’ado ong’ere gie polo.
Piny nobedo moluor, kendo oling’ thi,
9kane ichung’ mondo ing’ad bura,
kendo mondo ires ji duto ma ithiro e piny ka.
10Kata mana mirimb dhano keloni pak,
kendo jogo motony e lweny nopaki e sewni ma gitimoni.
11Miuru Ruoth Nyasaye ma Nyasachu gima ne usingoru ni unumiye,
kendo un ogendini duto modak machiegni,
keluru mich ni ng’ama ji duto oluoro.
12En ema omiyo jodongo bolore,
kendo obwogo ruodhi madongo.