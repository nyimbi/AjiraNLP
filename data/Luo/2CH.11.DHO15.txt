1Kane Rehoboam ochopo Jerusalem, nochoko jolweny moyier alufu mia achiel gi piero aboro (180,000) kuom jo-Juda gi jo-Benjamin. Ne gidhi kedo gi jo-Israel, mondo gidwok loch ni Rehoboam. 2To wach Ruoth Nyasaye nobiro ni Shemeya ng’at Nyasaye niya, 3“Wuo gi Rehoboam wuod Solomon, ruodh Juda, kod jo-Israel duto mae Juda gi Benjamin, 4kiwachonigi ni Ruoth Nyasaye owacho kama: ‘Kik udhi uked gi oweteu, to ng’ato ka ng’ato mondo odog dala, nikech gima timoreni oa kuoma.’ ” Ne giwinjo wach Ruoth Nyasaye, mi ne ok gidhi kedo gi Jeroboam.
Loch Rehoboam ogurore motegno
5Rehoboam nodak Jerusalem, kendo nogero mier mag siro lweny e Juda. 6Nogero Bethlehem, Etam, Tekoa, 7Bethzur, Soko, Adulam, 8Gath, Maresha, Zif, 9Adoraim, Lakish, Azeka, 10Zora, Aijalon, kod Hebron. Gin miech Juda gi Benjamin mochiel gi ohinga. 11Nochielogi matek ahinya, moketoe jotend jolweny, kendo okanoe chiemo gi mo kod divai. 12Nokano kuodi gi tonge e miergo duto, kendo nolosogi motegno ahinya. Kamano e kaka norito Juda gi Benjamin.
13Jodolo gi jo-Lawi duto ma nodak kuom jo-Israel noduogo ir Rehoboam ka gia kuonde duto mane gidakie. 14Jo-Lawi noweyo lopgi gi mwandugi, mi gidhi Juda gi Jerusalem, nikech Jeroboam gi yawuote noriembogi e tich dolo mar Ruoth Nyasaye. 15
Jeroboam noketo jodolone owuon e hembko mane ni kuonde moting’ore, kendo mondo odol ni kido mochue mag nyiseche manono kod nyiroye ma noseloso. 16Ji moko kuom dhoudi duto mag Israel ma noketo chunygi kuom lamo Ruoth Nyasaye ma Nyasach Israel ne luwo jodolo gi jo-Lawigo, kendo ne gidhi Jerusalem mondo gitim misango ni Ruoth Nyasaye ma Nyasach kweregi. 17Kamano ne gitego piny Juda, kendo kuom higni adek, ne gimiyo loch Rehoboam wuod Solomon obedo motegno, nimar kuom higni adekgo ne giwuotho e yor Daudi gi Solomon.
18Rehoboam nokendo Mahalath, nyar Jerimoth, wuod Daudi, ma min mare ne Abihail nyar Eliab, wuod Jesse, 19ma nonywolone yawuowi ma nyinggi Jeush gi Shemaria kod Zaham. 20Bang’ Mahalath Rehoboam nokendo Maaka nyar Abishalom ma nonywolone Abija gi Atai gi Ziza kod Shelomith. 21Rehoboam nohero Maaka, nyar Abishalom, moloyo monde duto. Nokendo mon apar gaboro gi nyiri piero auchiel. 22Rehoboam noketo Abija, wuod chiege ma Maaka, jatend owetene, nimar nodwaro mondo obed ruoth bang’ thone. 23Notiyo gi rieko, moketo yawuote moko e mier mochiel gi ohinga e gwenge duto mag Juda gi Benjamin. Nopogonigi mwandu mang’eny kendo nokendonigi.