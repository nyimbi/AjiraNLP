Hera mosiko mar Nyasaye
1
Richo wuoyo gi jaricho e chunye kuma tut.
Jaricho ok oluoro Nyasaye kata matin.
2Owuondore kende ni en ng’at maber,
omiyo oparo ni Nyasaye ok nyal fwenyo richone, mi kume.
3Wechene richo kendo oting’o miriambo lilo.
Rieko oselalne, omiyo ok onyal timo gimoro maber.
4Ochano gik mamono koriere e kitanda.
Timne rach, omiyo ok onyal kwero gimoro marach.
5A Ruoth Nyasaye, herani mosiko kod adierani tundo nyaka e polo.
6Timni makare ogurore ka gode madongo,
kendo rieko mingadogo bura tut ka nam.
In Ruoth Nyasaye, irito dhano gi le.
7Ng’wononi mosiko ber manadi!
Tipo bwombeni ema ji yudoe konyruok.
8Gichamo chiemb odi mogundho mi giyieng’,
kendo imiyo gimodho e aora mar berni.
9In ema ngima wuok kuomi,
kendo ler mari emomiyo waneno ler.
10Yie imed herani mosiko ni joma ong’eyi,
kendo tim maber ni joma kare.
11Kik iwe josunga monja,
kendo kik iwe joma richo riemba.
12Neye kaka joricho opodho!
Ogogi piny kanyo, kendo ok ginyal chung’.