Pi owuok e lwanda
(Kwan 20.1-13)
1
Oganda duto mar jo-Israel nowuok e thi Sin, mi giwuotho matintin kaka Ruoth Nyasaye ne chikogi. Ne gibworo Refidim, to pi modho ne onge kuno. 2Mano nomiyo ji odhaw gi Musa, ka giwachone niya, “Miwa pi wamodhi!” Musa nodwokogi ni, “Marang’o udhaw koda? Ang’o momiyo utemo Ruoth Nyasaye?” 3To ji ne riyo oloyo malich, omiyo ne giywakne, ka giwacho niya, “Ere gimomiyo nigolowa Misri gi nyithindwa kod jambwa mondo riyo obi onegwa?” 4Kane Musa owinjo kamano nokwayo Ruoth Nyasaye gi chunye duto, kopenjo niya, “Abiro timo ang’o gi jogi, nimar gichiegni goya gi kite?” 5Ruoth Nyasaye nodwoke niya, “Kaw jodong Israel moko mondo itelgo e nyim ji, kiting’o ludhi mane ichwadogo aora Nael. 6Anachung’ e nyimi kanyo, but lwanda man Horeb. Inichwad lwandano, mi pi nowuogie mondo ji omodhi.” Musa notimo kamano e nyim jodong Israel. 7Nochako nying kanyo ni Masa, (tiende ni, tem), to bende nochake ni Meriba, (ma tiende ni, dhaw), nikech jo-Israel nodhaw kode kanyo, kendo otemoe Ruoth Nyasaye, ka gipenjo niya, “Ruoth Nyasaye ni koda, koso oonge?”
Jo-Israel okedo gi jo-Amalek
8Jo-Amalek nobiro Refidim, momonjo jo-Israel. 9Mi Musa nowacho ni Joshua niya, “Yier jomoko mondo kiny udhi ukednwago gi jo-Amalek. An to abiro chung’ ewi got kating’o luth mane Nyasaye omiya.” 10Joshua notimo kaka Musa nochike, mi nokedo gi jo-Amalek, to Musa gi Harun kod Hur ne joidho ewi got. 11E kinde duto mane Musa oting’o bedene malo, jo-Israel ne loyo, to kane odwoko bedene piny, to jo-Amalek ema ne loyo. 12Kane bede Musa koro ojony, Harun gi Hur ne joketone kidi mobetie, ka giting’o bedene koni gi koni malo. Ne gisiro bedene kamano nyaka chieng’ opodho, 13mi Joshua noloyo jo-Amalek monegogi.
14
Bang’e Ruoth Nyasaye nowacho ni Musa niya, “Ndik gima osetimoreno e kitabu mondo e ndalo mabiro ji opar wachno. Bende inyis Joshua ni abiro miyo wi ji duto wil chuth gi jo-Amalek.” 15Musa nogero kendo-mar-misango, mi nochake ni Jehova-Nisi, (tiende ni, Ruoth Nyasaye e bandecha.) 16Eka nowacho niya, “Akuong’ora e bwo bandech Ruoth Nyasaye, ni Ruoth Nyasaye biro kedo gi jo-Amalek nyaka chieng’.”