Elifaz okwero Ayub
1Elifaz nodwoko niya,
2“Mago weche manono, Ayub!
Iwacho mana weche maonge tich!
3Onge ng’ama riek manyalo wuoyo kaka iwuoyono,
kata manyalo temo resore gi weche manono kamano.
4Inyoso chuny ji mondo kik luor Nyasaye
kendo imonogi lame.
5Iwuoyo kamano nikech ing’eyo ni in jaricho,
kendo idwaro mana wuondowa gi weche mamit.
6An ok anyal ng’adoni bura,
nikech weche miwacho ema nyiso ni in jaketho.
7Iparo ni in e ng’at mane okwong nywol?
Koso ne intie ka pok ne Nyasaye ochueyo gode?
8In ne in kanyo, miwinjo ka Nyasaye chano gik mobiro timo?
Koso in kendi ema in gi rieko?
9Onge gima ing’eyo ma wan ok wang’eyo.
10Ne wayudo rieko kuom jodongo madongo,
mane onywol kapok onywol wuoru.
11Ichayo hoch ma Nyasaye hoyigo,
kaachiel gi weche mamuol ma isewinjo koso?
12Ang’o momiyo ikecho, kendo ijwolo wang’i,
13ka mirima omaki gi Nyasaye, kendo ikwede gi weche mathoth?
14
Bende nitie ng’at maler chutho adier?
Koso bende nitie ng’at malong’o e wang’ Nyasaye?
15Ka Nyasaye ok nyal geno kata mana malaika mage,
kendo joma odak e polo bende nenore mana ma ok ler,
16to koro ere kaka dogen dhano
man gi timbe modwanyore motow,
kendo magado richo mana ka pi?
17Koro in Ayub, winj gima an ang’eyo:
18Joma riek osepuonja adiera,
mane kweregi onyisogi mak opandogi.
19E ndalogo kwerewago ne odak mana kendgi e pinygi,
ma onge jopinje mamoko ma gikikorego, ma dimi giwe Nyasaye.
20Ng’at ma timbene richo kendo mathiro jowadgi
noyud chandruok e kinde duto mag ngimane.
21Koko mag masiche biro mor e ite,
kendo jomecho biro monje mi yake e kinde moparo ni enie gi kue.
22Oonge gi geno mar wuok e chandruok,
nimar ong’eyo ni tho okiye,
23kendo ni achudhe rito mondo ocham ringre.
Ng’at ma kamano ong’eyo ni ngimane otimo mudho.
24Masira marach omake apoya,
kendo chandruok gi paro malit oime,
mana ka gima ruoth maratego ema omonje.
25Mano e gima notimre ni ng’at ma kamano,
nikech othiano ni Nyasaye,
kendo osepiem gi Ng’ama Nyalo Gik Moko Duto.
26Ng’at ma kamano en jasunga, kendo wiye tek
Oyudho okumbane mana ka jalweny,
27kendo omwomore mondo oked gi Nyasaye.
28En ng’at mane omako mier madongo e lweny,
kendo okawo udi mane wegi osedarie,
to kata kamano lweny biro ketho miergo gi udigo chuth.
29Ok nobed jamoko kuom kinde mang’eny.
Mwandu ma en go ok nodag aming’a.
To kata mana tipone bende nolal nono.
30Kendo ok notony e masira.
Enochal gi yath ma mach wang’o pote,
kendo ma yamo okeyo thiepene.
31Ka ogalore, mi ogeno kuom timbe manono,
to timbene manono kende ema noyudi.
32Obiro ner ka ndalone pok orumo, mana ka pot yath,
mi ok nochak obed mang’ich.
33Enochal gi yadh mzabibu ma olembe lwar ka pok ochiek,
kendo mana ka yadh zeituni ma ok nyag olemo.
34Ji ma ok dew Nyasaye ok nobed gi nyithindo,
to bende udi moger gi gik moyud kuom asoya,
mach nowang’ mi tiek pep.
35Mago e joma kelo chandruok, kendo timo timbe maricho.
Chunygi opong’ gi miriambo kinde duto.”