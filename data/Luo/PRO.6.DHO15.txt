Siem misiemogo josamwoyo kod jomriambo
1Wuoda, ka isingori ni inichul ni ng’ato gope,
2kata ka singruok moro amora omaki,
3to nyaka itim mana kaka awachoni eka mondo ires ngimani,
nikech koro inie teko ng’at machielo!
Nyaka iret idhi ir ng’atno
mondo ihombe oweyi ibed thuolo.
4Kik iwe nindo teri, bende kik ichung’ mondo iyue,
5to resri mondo ibwodhri e obadhono,
mana ka winyo kata ka mwanda ma yombo jadwar.
6Joma nyap onego oneye kaka biye odak,
mondo opuonjre rieko.
7Biye onge gi jatelo kata ruoth kata jaduong’,
8to kata kamano gikano chiembgi e ndalo chwiri,
mondo gibi gicham e ndalo oro.
9Koro in ng’at ma jasamwoyo, to ibiro budho abudha nyaka karang’o?
Koso karang’o ma ibiro chung’ ia kama inindoe?
10
Iwacho niya, “We akwakra, mondo anindie matin mondi.”
11To e sa mapod inindono, dhier biro monji,
mana ka jamecho momanore gi gilweny!
12Ji manono ma joricho wuotho awuotha kawacho miriambo.
13Seche duto gining’o wang’gi
kendo gisimo ji ka giwuondo.
14Gichano mana timo richo,
ka giwacho weche makelo miero.
15Kuom mano, masiche biro makogi apoya,
mi gihinyre malit.
16Nitie gik moko auchiel ma Nyasaye mon-go.
To chutho, gin gik moko abiriyo ma ok onyal yiego:
17Mokwongo en wang’ maneno gi sunga,
mar ariyo en lep mawacho miriambo,
mar adek en lwedo machwero remb joma onge ketho,
18mar ang’wen en chuny maparo timo timbe mamono,
mar abich en tielo marikni ka dhi timo richo,
19mar auchiel en janeno mawacho miriambo lilo,
mar abiriyo en ng’at mathuwo osiepe mondo odhaw.
Siem misiemogo jochode
20Wuoda, tim gik ma wuoru nyisi,
bende kik idagi puonj meru.
21Pile kan wechegi e chunyi maiye,
22nimar puonjgigo ema notelni ka in e wuoth.
Giniriti gotieno, kendo gining’adni rieko godiechieng’.
23Chike ma kamago gin ler marieny,
kendo kwer ma ikwerogo ng’ato kuom gima otimo marach kelo ngima.
24Ginyalo miyo ibed mabor gi mon maricho,
kendo itang’ ni weche mamit mag mond jomoko nono.
25Kik chia ma mon-go nigo ywayi,
kendo kik wengegi malombo miyi gombo.
26Ng’ato nyalo yudo ohodho gi pesa matin
moromo mana makati achiel.
Terruok gi chi ng’ato to biro mana tieko ngimani duto!
27Bende diting’ mach e kori, mak lepi owang’?
28Koso bende diwuoth kuom mirni mag mach mak tiendi owang’?
29Mano e kaka ng’at materore gi chi wadgi chalo.
Omiyo ng’ato ang’ata motimo kamano
ok notony mak oyudo kum.
30Ji ok cha jakech mokwalo chiemo ka kech nego.
31Kata kamano, ka ojuke, to nyaka ochul nyadibiriyo.
Chutho, nyaka ochul mwandune duto.
32Kamano bende, ng’at ma terore gi chi ng’ato onge rieko,
nimar oketho mana ngimane owuon.
33Noyud chwat kod wichkuot mosiko.
34Mirima ma mako chwor dhako en mirimb nyiego,
omiyo ka ochulo kuor, to oonge gi miwafu ngang’!
35Ok onyal yie mondo ochule gimoro,
kendo kata mana chiwo malich manade ok nyal kueyo mirimbe!