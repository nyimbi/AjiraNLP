Pok miyudo kuom rieko
1Wuoda, mak weche ma apuonji
kendo kan-gi e chunyi.
2Chik iti ni weche man gi rieko,
kendo tem matek mondo iwinj tiendgi.
3Adier, dwar rieko, kendo many ng’eyo.
4Dware matek, mana ka gima idwaro fedha,
kata ka gima idwaro mwandu moro mopandi.
5Ka itimo kamano, to ining’e tiend luoro Ruoth Nyasaye,
kendo iniyud rieko ming’eyogo Nyasaye,
6nimar Ruoth Nyasaye ema chiwo rieko,
kendo en ema opuonjo ng’eyo.
7Okonyo joma kare ma jo-adiera, kendo oritogi.
8En okumba mar joma timo ni jowadgi maber,
kendo orito jogo ma opadore kuome.
9Ka iwinjo wachna,
to ining’e gima kare kendo mowinjore.
Pile inibed king’eyo gima onego itim.
10Inibed gi rieko, kendo ng’eyo ma in go ok nokelni mor.
11Rieko kod paro matut noriti,
12kendo ginitelni mondo kik itim gimoro marach.
Ginimi ibed mabor gi joma wacho weche makelo miero.
13Gin joma oseweyo yo makare,
to luwo mana yor mudho.
14Timo richo gi gik mamono ema gihero,
15kendo gin joma yoregi ogajore ogajore.
16Rieko noresi kuom dhako ma jamganga
ma temo ywayi gi weche mamit.
17En dhako ma ok oluoro chwore,
kendo ma ok dew kuong’ruok
mane okuong’orego e nyim Nyasaye.
18Kapo ni idhi e ode,
to iwuotho mana e yo maridore kochiko tho.
Chutho, dhiyo kuno, en mana dhi e Piny Joma Otho!
19Ng’ato ang’ata molimo dhakono to ok chak duog kendo.
Adier, ok ochak oduog e wang’yor ngima!
20Kuom mano, nyaka iluw yo ma ng’at maber luwo.
21Joma kare kendo modimbore ema nosik e pinywani.
22To Nyasaye noriemb joricho e piny,
kendo nopudh joma timbegi mono gi lop tiendgi,
mana ka buya mipudho e lowo.