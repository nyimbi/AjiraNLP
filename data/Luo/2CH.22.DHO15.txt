Loch Ahazia, ruodh Juda
(2 Ruodhi 8.25-29)
1Mony mabiro gi jo-Arabu e lwenjno nosenego yawuot Jehoram madongo duto. Kamano e kaka Ahazia wuod Jehoram machogo nodoko ruodh Juda. 2Ahazia ne jahigni piero ang’wen gariyo kane odoko ruoth, morito piny kuom higa achiel, kodak Jerusalem. Min mare ne nyinge Athalia nyakwar Omri. 3Ahazia bende noluwo timbe dhood Ahab nimar min mare nopuonje timbe maricho. 4Timbene ne richo e nyim Ruoth Nyasaye mana kaka timbe jodhood Ahab, nikech bang’ tho wuon mare, jogo nodoko jong’adne rieko marach ma ne okethe. 5Noyie puonjgi modhi Ramoth-gilead gi Joram wuod Ahab ma ruodh Israel mondo giked gi Hazael ruodh Aram. To jo-Aram nohinyo Joram, 6modok Jezreel ni mondo ochang kuom hinyruok ma noyudo Rama kokedo gi Hazael ruodh Aram.
Jehu onego Ahazia
(2 Ruodhi 9.27-29)
Ahazia wuod Jehoram ma ruodh Juda nodhi Jezreel mondo one Joram wuod Ahab nikech notuo. 7To Nyasaye nosechano ni mondo Ahazia otho kodhi limo Joram, omiyo, kane Ahazia ni kuno, nowuok gi Joram mondo girom gi Jehu wuod Nimshi, mane Ruoth Nyasaye oyiero mondo otiek od Ahab. 8Kane Jehu nego jodhood Ahab, noromo gi jodong Juda kod Ahazia, monegogi. 9Eka nochako dwaro Ahazia, monwang’e Samaria kuma noyudo opondoe. Ne gikele ir Jehu mi ginege. Ne giyike maber, nikech ne giwacho ni en nyakwar Jehoshafat mane oluwo Ruoth Nyasaye gi chunye duto. Ne onge ng’ato e od Ahazia manyalo bedo ruoth.
Athalia okawo loch gi thwon
(2 Ruodhi 11.1-21)
10Kane Athalia min Ahazia oneno ni wuode osetho, nonego jood ruodh Juda duto. 11To Jehosheba, nyar ruodh Jehoram nogolo Joash wuod Ahazia ling’ling’ kuom yawuot ruoth mane idwaro nego, mi opande e od nindo kaachiel gi japite. Jehosheba nyar ruoth Jehoram ma chi Jehoyada jadolo, kendo ma nyamin Ahazia nopando Joash, mi Athalia ne ok onege. 12Joash nodak kodgi kuom higni auchiel, kopondo e Od Nyasaye, e kinde mar loch Athalia.