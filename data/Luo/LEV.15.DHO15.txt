Gik machuer e dend ng’ato mamiyo obedo mogak
1Ruoth Nyasaye nowacho ni Musa gi Harun 2ni mondo onyis jo-Israel ni: Ka nyot ng’ato owuok, kata koyudo tuo nyach machuer, to gima chuerno bedo mogak. 3Kata ka nyajno chuer kata kodinore, to ng’atno ogak kendo chik mar gakne kuom chuer kamano chalo kama:
4Kitanda ma ng’at ma dende chuer kamano onindoe, kata gimoro amora mobetie bedo mogak, 5ng’ato ang’ata momulo kitandano nyaka lwok lepe, kendo lwokre, to nosik kogak nyaka odhiambo. 6Bende ng’ato ang’ata mobet kama ng’at ma dende chuer osebetie, nyaka lwok lepe, kendo lwokre, to nosik kogak nyaka odhiambo. 7Ng’ato ang’ata momulo ng’at ma dende chuer nyaka lwok lepe, kendo lwokre, to nosik kogak nyaka odhiambo. 8Ka ng’at ma dende chuer ong’ulo olawo kuom ng’ato, to ng’at mong’ul kuome olawno nyaka lwok lepe, kendo lwokre, to nosik kogak nyaka odhiambo. 9Gimoro amora ma ng’at ma dende chuerno obetie ka en e wuoth bedo mogak. 10Ng’ato ang’ata momulo gima ng’atno osebetie nobed mogak nyaka odhiambo kendo ng’ato moting’o gik ma kamago nyaka lwok lepe, kendo lwokre, to nosik kogak nyaka odhiambo. 11Ng’ato ang’ata ma ng’at ma dende chuer omulo ka pok ologo nyaka lwok lepe kendo lwokre, to nosik kogak nyaka odhiambo. 12Gimoro amora mochue gi lowo ma ng’at ma dende chuer omulo nyaka negi, to ka en gima olos gi bawo, to nyaka lawe gi pi.
13Ka ng’at ma dende chuerno ochango, to nyaka owe ndalo abiriyo kadhi kopwodhore. Nolwok lepe, kendo nolwokre gi pi maler, eka nopwodhre. 14Chieng’ mar aboro nokaw akuch odugla ariyo kata nyithi akuru ariyo, mi nobigo e dho Hemb Romo e nyim Ruoth Nyasaye, kendo nomigi jadolo.
15Jadolo nokaw akuru achiel, mi notimgo misango mar golo richo, to machielo notimgo misango miwang’o pep. Kamano nopwodh ng’atno e nyim Ruoth Nyasaye, kaka chik dwaro kuom gak mar chuer.
16Ka nyot ng’ato owuok, to nyaka olwok dende duto gi pi, kendo nosik kogak nyaka odhiambo. 17Nanga moro amora kata pien moro amora ma nyodo otonie nyaka lwoki, kendo nobed mogak nyaka odhiambo. 18Chikno bende omako dhako ma ng’ato oriworego. Giduto ji ariyogo nyaka gilwokre, to ginisik ka gigak nyaka odhiambo.
19Ka dhako odhi e due, to nobed mogak kuom ndalo abiriyo, kendo ng’ato ang’ata momule nobed mogak nyaka odhiambo. 20Gimoro amora monindoe kata mobetie e kindego nobed mogak. 21Ng’ato ang’ata momulo kitanda dhakono, 22kata momulo gimoro mosebetie nyaka lwok lepe, kendo lwokre, to nosik kogak nyaka odhiambo. 23Kata ka omulo gima nie kitanda dhakono, kata man kama obetie, to nobed mogak nyaka odhiambo. 24Ka ng’ato oriwore gi dhakono mi rembe omiene, to nobed mogak.
25Ka dhako moro chuer kuom ndalo mogwarore e kinde ma ok odhi e due, kata ka ochuer aming’a mokadho kaka ojadhi e due, to nobed mogak e kinde mochwerieno duto, mana kaka ndalo modhi e due. 26Kitanda moro amora monindoe kata gimoro amora mobetie e kindeno nobed mogak mana ka kitanda monindoe kodhi e due. 27Ng’ato ang’ata momulo gigo nobed mogak, omiyo nyaka olwok lepe, kendo olwokre, to nosik kogak nyaka odhiambo. 28Ka dhakono ochango, to nyaka owe ndalo abiriyo kadhi, bang’e nobed maler. 29To chieng’ mar aboro nyaka okaw akuch odugla ariyo kata nyithi akuru abiriyo, mi oter ni jodolo e dho Hemb Romo. 30Jadolo nokaw akuru achiel, mi notimgo misango mar golo richo, to machielo notimgo misango miwang’o pep, kopwodho dhakono e nyim Ruoth Nyasaye kaka chik dwaro kuom gak mar chuer.
31Kamano e kaka unusiem jo-Israel kuom bet mogak, nimar dipo ka gidwanyo Kar Dakna Maler manie kindgi, mi githo nikech gakgino.
32Mano en chik momako ng’at moyudo nyach machuer kata ma nyote owuok mi odoko mogak. 33Bende en chik mamako dhako modhi e due, kaachiel gi ng’ato ang’ata bed ni en dichuo kata dhako, ma dende chuer, kod ng’at moriwore gi dhako mogak.