Bildad onyiso gima biro timore ni joricho
1Eka Bildad nodwoke niya,
2“Ayub, ji machal kodi ok nyal ling’ koso?
Ka da bed ni inyalo ling’, to da waloso kodi.
3Ang’o momiyo iparo ni wafuwo ka dhok?
4Mirima ma in godono hinyi mana in iwuon!
Iparo ni ji duto biro rumo e piny mana nikech in?
Koso ni gode biro mukore nikech wecheni?
5
Ng’at ma timbene richo biro nego tache,
kendo maye ok nochak oliel.
6Ee, taya manie hembe ibiro nego.
7Chon nowuotho motegno, to tinde oywayo wuoth.
Riekone owuon ema omiyo opodho.
8Osenyumore e gogo mi tiendene omoko.
9Ee, obadho omako ofunj tiende matek,
ma ok onyal bwodho.
10Osechikne otego e wang’yo ma oluwo.
11Masira bwoge koni gi koni, kendo lawe sa duto.
12Chon ne en gi mwandu, to tinde oonge kata mana gi chiemo,
kendo masira rite arita.
13Tuo marach omako dende duto,
kendo miyo bedene kod tiendene kethore.
14Ogole oko e ode mane odakie gi kue,
kendo iywaye kitere e tho.
15Koro ng’ato ang’ata nyalo dak e odeno,
ka osekir yath e iye mondo otiek tuo mantie.
16Jarichono chalo gi yath ma tiendene otwo kendo bedene oner.
17Humbe orumo e piny,
kendo nyinge olal ma onge ng’ama paro.
18Ibiro riembe e piny ma ji odakieni,
mi oa e ler, odhi e mudho.
19Ok nowe nyikwayo ma dichung wiye,
bende oonge gi joge ma odong’.
20Ka joma odak yo wuok chieng’ owinjo gima otimoreneno, to gibwok.
Joma odak yo podho chieng’ kowinjo kamano, to luoro mako.
21Mano e gima timore ni joma timbegi richo ma ok dew Nyasaye.”