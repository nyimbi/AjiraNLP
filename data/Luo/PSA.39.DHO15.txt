Ngima en gima kadho piyo
1Ne awacho niya, “Abiro ritora kuom gik ma atimo,
mondo kik awach gimoro marach.
Ok anawuo ka joricho ni machiegni.”
2Omiyo ne aling’ thi, ma ok awuoyo kata mana kuom gima ber.
To kata kamano chandruokna nomedore ameda,
3mi chunya nopong’ gi parruok,
kendo kane amedo paro wachno, chunya nomedo parore moloyo.
Omiyo ne ok anyal medo ling’ mak apenji Ruoth Nyasaye niya,
4“Abiro dak kuom kinde marom nadi?
Koso ndalo adi ma pod odong’na?
Nyisa mondo ang’e ni ngimana biro rumo karang’o!”
5Mano kaka isemiya ngima machiek manadi!
Hika tin e nyimi miwuoro!
Adier, dhano en mana gima nono ka yamo makudho.
6Okadho mana ka tipo!
Mwandu duto mochoko chalo muya maduono,
to bende okia ng’ama nochamgi.
7A Ruoth Nyasaye, koro ere gima anyalo geno?
Genona duto aketo kuomi.
8Resa kuom richona duto,
kendo kik iyie joma ofuwo, makiayi, yanya.
9Aling’ thi, ma kata wuoyo ok anyal wuoyo,
nikech in ema ikuma.
10Kik ichak ikuma kendo,
nimar achiegni tho kuom goch migoyago.
11Ka ikwero ng’ato, to mano e kum ma ikumego kuom richone,
kendo iketho gige mabeyo mana kaka biye ketho gik moko.
Adier, dhano en mana gima nono ka yamo makudho.
12A Ruoth Nyasaye, winj lemona, kendo chik iti ni ywakna,
kik iling’ kineno ka pi wang’a chwer.
An wendoni e pinyni mana kuom kinde matin kende,
kaka kwerewa bende nobedo wendi.
13Yie iweya mondo chunya oduogi,
ka pok aa, mi adhi chuth!