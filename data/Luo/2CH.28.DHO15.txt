Loch Ahaz, ruodh Juda
(2 Ruodhi 16.1-20)
1Ahaz ne jahigni piero ariyo kane odoko ruoth, morito piny kuom higni apar gauchiel, kodak Jerusalem. To timbene ne ok long’o e nyim Ruoth Nyasaye kaka timbe Daudi kwar mare ne long’o. 2Noluwo timbe maricho mag ruodhi mag Israel, mothedho koda ka kido mag Baal. 3Nowang’o ubani e holo mar Ben-hirom, kendo nowang’o yawuote ka misango, koluwo timbe makuero mag ogendini mane Ruoth Nyasaye oriembo mondo owe thuolo ni jo-Israel. 4Bende notimo misengni, kendo nowang’o ubani e hembko, gi ewi gode, kod e tiend yath moro amora motimo otiep.
5
Emomiyo Ruoth Nyasaye ma Nyasache ne ochiwe e lwet ruodh Aram, mi oloye, kendo omako joge mang’eny, motero Damaski. Bang’e Ruoth Nyasaye nochiwe e lwet ruodh Israel ma bende noloye, monego joge oyokre. 6Odiechieng’no, Peka wuod Ramalia nonego jo-Juda ma thuondi mia achiel gi piero ariyo. Ne ologi nikech ne giseweyo Ruoth Nyasaye ma Nyasach kweregi. 7Zikri thwon Efraim nonego Maaseya wuod ruoth, gi Azkiram jaduong’ od ruoth, kod Elkana jalup ruoth.
8Jo-Israel nomako owetegi alufu mia ariyo, (200,000) kaachiel gi mondgi gii nyithindgi machwo kod manyiri. Bende ne giyako mwandugi mang’eny ma gitero Samaria. 9To noyudo ka janabi mar Ruoth Nyasaye ni kuno ma nyinge Oded. Nodhi romo ni jolweny mane dok Samaria, mowachonigi niya, “Ruoth Nyasaye ma Nyasach kwereu nochiwo jo-Juda e lwetu nimar nokecho kodgi, to un koro usenegogi achadha marach, mi wachno osetundo e polo. 10To eka pod udwaro ni mondo jo-Juda gi jo-Jerusalem machwo gi mamon obed wasumbni mau! Un uwegi donge un gi ketho e nyim Ruoth Nyasaye ma Nyasachu? 11Koro winjuru! Weuru oweteu mane umako odhi, nimar Ruoth Nyasaye chiegni kecho kodu.” 12Azaria wuod Johanan gi Berekia wuod Meshilemoth gi Jehizkia wuod Shalum kod Amasa wuod Hadlai ma jodong Efraim bende nodhi romo ni joma ne a e lweny, 13mokwerogi, kawachonigi niya, “Ok unyal kelo joma omaki kaeni, nimar kutimo kamano, to ubiro miyo waketho e nyim Ruoth Nyasaye, kwamedo richo ewi mago mane wasetimo. Kethowa osebedo mang’eny ahinya, omiyo Ruoth Nyasaye okecho malich gi jo-Israel.” 14Kane jolweny owinjo wechego, ne gigonyo joma omaki, kendo ne gidwoko gik mane oyaki, ka jodongo gi joma nochokore neno. 15Mi joma nyinggi oseluongigo nokonyo joma omaki, kamiyo joma ne ni duge nengni mogol kuom gik moyaki. Ne gichiwonigi lewni kod wuoche, kendo ne gimiyogi chiemo, bende ne giwirogi gi mo. Ne giting’o jogo duto moyomno gi kenje, ka giterogi kuom jowetegi Jeriko, dala mar othidhe. Bang’e ne gidok Samaria.
16E kindeno ruoth Ahaz nokwayo ruodh Asuria mondo okonye, 17nikech jo-Edom noseduogo momonjo jo-Juda, mi oloyo, kendo omako ji mang’eny. 18Jo-Filistia bende nosemonjo miech Juda manie piny pap kod manie thim. Ne gikawo Beth-shemesh gi Aijalon gi Gederoth kod Soko gi Timna gi Gimzo kod mier mokiewo kodgi, mi gidakie. 19Ruoth Nyasaye nothiro jo-Juda nikech Ahaz ruodhgi notimo timbe machach e Juda, koweyo Ruoth Nyasaye. 20Tiglath-pileser ruodh Asuria nobiro ir Ahaz, to kar konye, to nomonje. 21Emomiyo Ahaz nokawo gik moko e Od Ruoth Nyasaye gi od ruoth kod ut jodongo, momiyo ruodh Asuria kaka osuru, to mano ne ok okonye.
22To Ahaz achielni nomedo ketho ni Ruoth Nyasaye e ndalo mar chandruokne, 23nikech notimo liswa ni nyiseche mag jo-Damaski mane oyudo oseloye. Nowacho niya, “Abiro golo liswa ni nyiseche mag ruodhi Aram, mondo okonya kaka ne gikonyo ruodh Aram.” To ne gimiyo othirno kaachiel gi jo-Juda duto. 24Bende Ahaz nochoko gik lemo mag Od Nyasaye, mong’ado ong’ado. Noloro dhout Hekalu mar Ruoth Nyasaye, kendo nogero kende-mag-liswa kuonde duto e Jerusalem. 25Noloso hembko e mier duto mag Juda mondo owang’ie ubani ni nyiseche manono, kokwinyogo Ruoth Nyasaye ma Nyasach kwerene.
26Chakruok weche Ahaz nyaka gikogi, kaachiel gi timbene duto, ondiki e Kitap Ruodhi mag Juda gi Israel.
27
Ahaz notho, moluwo kwerene, mi noyike Jerusalem, to ok e liete ruodhi Israel. Hezekia wuode nodoko ruoth kare.