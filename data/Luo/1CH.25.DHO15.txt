Daudi opogo jower e migepegi mag tich
1Daudi gi jodonge nowalo yawuot Asaf gi yawuot Heman gi yawuot Jeduthun ni tich lemo, mondo gikor wach ka gigoyo thumbe gii nyigwerni kod ongeng’o. Joma nomi tijno e magi: 2Yawuot Asaf ne gin Zakur, gi Josef gi Nethania kod Asarela. Jatendgi ne Asaf mane jakor wach ni ruoth. 3Yawuot Jeduthun ne gin Gedalia gi Izri gi Isaya gi Shimei gi Hashabia kod Matithia. Jatend ji auchielgo ne Jeduthun wuon-gi, mane koro wach ka gigoyo thum, kendo ka gigoyo ni Ruoth Nyasaye erokamano ka gipake. 4Yawuot Heman janen mar ruoth, ne gin Bukia gi Natania gi Uziel gi Shubael gi Jerimoth gi Hanania gi Hanani gi Eliatha gi Gidalti gi Romamti-ezer gi Joshbekasha gi Malothi gi Hothir kod Mahazioth. 5Jogo duto ne yawuot Heman mane Nyasaye omiye mondo opakego, kaka nosesingore. Nyasaye nomiyo Heman yawuowi apar gang’wen kod nyiri adek, 6to giduto ne gikonyo wuon-gi wer e Od Ruoth Nyasaye e kinde mag lemo. To Daudi owuon ema ne chiko Asaf gi Jeduthun kod Heman e tijegi. 7Jogo duto, kaachiel gi owetegi ma nolony kuom wer ni Ruoth Nyasaye, ne gin mia ariyo gi piero aboro, 8ne gipogo tijgi gi ombulu, kendo ne giwer ka gikikore, jomadongo gi jomatindo, molony kod mapuonjore kaachiel.
9Joma noyier gi ombulu ne magi: Mokwongo ne Josef, 10mar ariyo Gedalia, 11mar adek Zakur, mar ang’wen Izri, 12mar abich Nethani, 13mar auchiel Bukia, 14mar abiriyo Asarela, 15mar aboro Isaya, 16mar ochiko Matania, 17mar apar Shimei, 18mar apar gachiel Azareel, 19mar apar gariyo Hashabia, 20mar apar gadek Shubael, 21mar apar gang’wen Matithia, 22mar apar gabich Jeremoth, 23mar apar gauchiel Hanania, 24mar apar gabiriyo Joshbekasha, 25mar apar gaboro Hanani, 26mar apar gochiko Malothi, 27mar piero ariyo Eliatha, 28mar piero ariyo gachiel Hothir, 29mar piero ariyo gariyo Gidalti, 30mar piero ariyo gadek Mahazioth, 31to mar piero ariyo gangwen Romamti-ezer. Jogo duto ombulu ema noyiero. Ng’ato ka ng’ato kuomgi ne nigi ji apar gariyo ma yawuote kata owetene.