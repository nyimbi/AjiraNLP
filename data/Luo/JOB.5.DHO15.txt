1In Ayub, luong mondo ine ane ka ng’ato dwoki.
Bende nitie malaika ma inyalo ringo ire?
2Sadha nego ng’ama onge rieko,
kendo mirima kelo tho ni ng’ama ofuwo.
3An awuon aseneno ng’ama ofuwo kodak maber,
to achien opo nono ka ode okuong’.
4Nyithinde ok nyal yudo konyruok
kendo onge ng’ama ochung’ e bura ka chwakogi.
5Ji modenyo chamo chamb ng’ama ofuwono
koda ka mago ma dongo mana e kind kuthe
kendo mwandune miyo nyiego mako joma riyo oloyo.
6Richo ok honre ahona,
kata chandruok bende ok bi abiya nono,
7to dhano ema kelo ni en owuon chandruok,
mana kaka ong’ere ni winy huyo e kor polo.
8Omiyo ka da bed ni an e in,
to da adhi ir Nyasaye, mi aterone ywakna,
9nikech en ema otimo gik madongo,
bende honni mage ng’eny mokadho akwana.
10Okelo koth e piny, kendo omiyo puothe bedo mang’ich.
11Adier, Nyasaye ema ting’o joma odhier malo,
kendo oreso joma okuyo.
12
Oketho cheno mag jowuond,
13kendo omako jorieko gi riekogi giwegi,
kamano gimoro amora ma gichano kethore.
14Piny othonigi mudho, kata mana godiechieng’ tir,
kendo gimulo amula ka joma wuotho gotieno.
15To Nyasaye reso joma odhier e tho,
kendo okonyo joma ithiro.
16En ema omiyo joma odhier bedo gi geno,
to joma parogi richo ling’ thi.
17
Ng’at ma Nyasaye kwero en jahawi,
omiyo kik imak wach e chunyi ka Nyasaye okumi.
18
Ka Nyasaye ochwadi ma iriemo, too en ema othiedho kanyo.
Ee, lwedo mohinyino ema changi.
19E kinde ka kinde obiro resi kuom hinyruok.
20Ka kech owuok, to enoriti ibed mangima,
kendo kata ka lweny nitie, to enoresi e tho.
21Nyasaye noresi kuom weche ma ji hangigo
kendo nogoli kuom masira.
22Kata timbe mahundu kata kech biro, to ininyiergi anyiera,
kendo kata mana ondiegi bende ok niluor.
23Puotheni ok nobed gi lwendni e igi,
kendo ondiegi ok nomonji.
24Inidag e hembi gi kue
kendo ka irango rombi,
to iniyud ka onge moro molal.
25Nyithindi nobed mang’eny ka lum,
26kendo inidag aming’a, mi itho ka ndaloni ogik kare,
mana ka cham mochiek maber mokel kar dino.
27Ayub, wasepuonjore wechegi kuom ndalo mang’eny,
mi koro wang’eyo ni gin adier,
omiyo in bende yie kodgi.