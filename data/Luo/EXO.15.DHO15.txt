Wend Musa
1
Bang’e Musa gi jo-Israel nowero ni Ruoth Nyasaye wendni:
“Abiro wer ni Ruoth Nyasaye
nikech oseyudo duong’ mipako ahinya.
Osewito farese kod joithgi e nam.
2
Ruoth Nyasaye e tekona,
kendo e wenda,
En ema osewara.
En e Nyasacha,
kendo abiro pake.
En e Nyasach wuora,
kendo abiro miye duong’.
3Ruoth Nyasaye en jalweny,
kendo Ruoth Nyasaye nyinge.
4Osewito geche Farao gi jolweny mage e nam,
kendo jatend Farao moyier
josenimo e nam Makwar.
5Nam matut oimogi.
Ne ginyumore piny ka kidi.
6“A Ruoth Nyasaye,
badi ma korachwich nigi teko maduong!
Oturo wasiki matindotindo.
7Kuom duong’ mar tekoni
niloyo joma nopiem kodi.
Mirimbi noliel ka mach,
mowang’ogi ka tiang’.
8Much umi nomiyo pi ogingore,
mi apaka nochung’ tir ka ohinga,
kendo nam matut ne opoto
nyaka pier pi piny
9Jasikwa nowacho niya,
‘Analawgi, mi ajukgi!
Anape mwandugi,
kendo anayak gimoro amora ma adwaro.
Anawuodh ligangla,
kendo anatiekgi gi tekona.’
10To in, a Ruoth Nyasaye,
nikudho muya achiel kende,
mi nam oimogi,
Ne ginimo ka nyinyo
e apaka madongo.
11A Ruoth Nyasaye,
Ere Nyasaye machal kodi?
Ere ng’ama ler ka in?
Ere ng’ama chal kodi,
manyalo timo honni
kod timbe madongo miwuoro?
12Nirieyo badi ma korachwich,
mi piny nomwonyo wasikwa.
13Kuom herani mosiko
isetelo ni joma niwaro.
Kuom tekoni maduong’
isetelonigi nyaka kar dakni maler.
14Ogendini moko osewinjo, mi otetni
Rem machal gi muoch
omako jo-Filistia.
15Koro luoro omako jodong Edom,
kendo ruodhi mag Moab ochako kirni.
Ji duto modak Kanaan,
bende chirgi olal.
16Luoro gi kihondko omakogi,
mi gichung’ achung’a ka siro,
nikech duong’ mar tekoni.
A Ruoth Nyasaye,
gichung’ kamano,
nyaka joma iloko jogi kadhi.
17A Ruoth Nyasaye,
ibiro rwakogi,
kendo ibiro chwoyogi ka kodhi
e godi iwuon,
kama niloso mondo obed kar dakni,
18Hekalu ma in iwuon nigero.
A Ruoth Nyasaye,
bed Ruoth nyaka chieng’.”
19Farese Farao kod gechene gi joithgi nodonjo e nam, mi Ruoth Nyasaye noduogo pi, moimogi. To jo-Israel nong’ado nam, kawuotho e lowo motwo.
20Miriam janabi ma nyamin Harun nokawo bul, kendo mon duto nowuok moluwo bang’e, ka goyo bul kendo miel. 21Miriam nowernigi niya:
“Weruru ni Ruoth Nyasaye,
nikech oseyudo duong’ mipako ahinya!
Osewito farese gi joithgi e nam!”
Pi makech man Marah
22Musa nogolo jo-Israel e dho Nam Makwar, kuma ne gibworoe, mi ne giwuotho e thim Shur kuom ndalo adek ma ok giyudo pi. 23Bang’e ne gichopo Marah, to ne ok ginyal modho, nimar pi mane ni kuno ne kech. Mano emomiyo nochak kanyo ni Marah (tiende ni, makech). 24Ji noywak ni Musa, ka giwacho niya, “Wabiro modho ang’o?” 25Musa nolamo Ruoth Nyasaye gi chunye duto, mi Ruoth Nyasaye nonyise osiki moro. Nokawe, mobole e pi, mi pi nodoko mamit.
Kanyo ema Ruoth Nyasaye nomiyogie chik mogurore, kendo kanyo ema notemogie. 26Nowachonigi niya, “An Ruoth Nyasaye ma Nyasachu. Ka uwinjo wechena gi chunyu duto, mi utimo mana kaka adwaro, kendo kumako chikena gi buchena, to ok nasandu gi tuoche ma nakelo kuom jo-Misri, nimar an e Ruoth Nyasaye machangou.”
27Bang’ mano, ne gichopo Elim, kuma ne giyudoe sokni apar gariyo, kod yiend othidhe piero abiriyo, mi ne gibworo but soknigo.