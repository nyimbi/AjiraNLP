Samson odhi Gaza
1Chieng’ moro Samson nodhi Gaza, kuma noyudoe nyako moro ma jachode, moterorego. 2Jo-Gaza nowinjo ni Samson ni kuno, ne gilworo kama ne entieno, ka gibutone otieno duto e dhoranga dala to ne ok gitimone gimoro ka giparo ni gibiro nege ka piny oru. 3To Samson nonindo aninda nyaka dier otieno. Eka nochiew modhi omako thike mag ranga dala, gi sirni kargi ariyo. Nopudhogi kaachiel gi lodi mag dhorangach moterogi nyaka ewi got momanyore gi Hebron, koting’ogi e goke.
Samson gi Delila
4Bang’ mano, Samson nomako osiep gi nyako moro ma nyinge Delila ma nodak e holo Sorek. 5Ruodhi mag jo-Filistia nodhi ir nyakono, mowachone niya, “Ho ane Samson, mondo ing’e kuma tekone malichno aye, kendo ing’e kaka wanyalo loye mi watueye kendo wamake. Kitimo kamano to ng’ato ka ng’ato kuomwa biro miyi fedha alufu achiel gi mia achiel.”
6Omiyo Delila nowacho ni Samson niya, “Yie inyisa kuma tekoni malichni aye. Ka ng’ato dwaro tueyi mondo omayi teko, onyalo timo ang’o?” 7Samson nodwoke niya, “Ka otueya, gi puye abiriiyo mag atung’ ma pok otwo, to anyalo bedo mana machalre gi ng’ato ang’ata.” 8Omiyo ruodhi mag jo-Filistia nokelo ni Delila puye abiriyo ma pok otwo, motueyogo Samson. 9To noyudo nyakono osepando jomoko e ot moro maiye. Eka nokok niya, “Samson! Jo-Filistia osebiro monji!” Samson nochodo puyego mana ka omimi ma much mach ogoyo. Omiyo ne pod ok ong’eyo kuma tekone aye.
10Delila nowacho ni Samson niya, “Aseneno kaka ichal kendo iwuonda. Koro yie inyisa malong’o kaka ditueyi.” 11Samson nodwoke niya, “Ka itueya gi tonde manyien ma pok otuechgo to anyalo bedo mana machalre gi ng’ato ang’ata.” 12Omiyo Delila nokawo tonde manyien, motueyego. Eka nokok niya, “Samson, jo-Filistia osebiro monji!” E sano noyudo ka jomoko osebuto e ot maiye. Samson nochodo tonde mane otuego bedene, mana ka gima gin tond otieng’.
13Delila nowachone niya, “Pod ichaya achaya, kimedo mana wuonda. Nyisa kaka ng’ato nyalo tueyi.” Samson nowachone niya, “Kikawo orimba yie wiya abiriyo, mi ikado gi usi manie fremb chuecho mondo obed machal gi nanga, to anyalo bedo machal mana gi ng’ato ang’ata.” 14Bang’e Delila nohoye nyaka onindo. Eka nokawo orimba mag yie wiye abiriyo, mi okado motegno gi usi kamano. Eka nokok niya, “Samson, jo-Filistia osebiro monji!” Samson nochiew oa e nindo, moywayo usi kaachiel gi yie wiye, mopudhogo frembe chwecho.
15Bang’e Delila nochako openje niya, “Ang’o momiyo iwuonda ni ihera, to chutho ok ihera? Koro isewuonda nyadidek, to pod ok inyisa kuma tekoni aye.” 16Nodudo ni Samson pilepile, nyaka Samson nojok modwaro mana dere. 17Omiyo nohulone adiera, konyise niya, “Nyaka ne nywola mirich pok okayo wiya, nikech an ja-Nazir, ng’at mowal ni Nyasaye. Koliela, to tekona dirum, kendo anyalo bedo mana machalre gi ji mamoko.” 18Kane Delila oneno ni Samson osehulone adiera, nooro wach ni ruodhi mag jo-Filistia niya, “Duoguru kendo nikech koro osehulona adiera.” Mi ne gibiro gi pesa e lwetgi. 19Delila nohoyo Samson, mi Samson nonindo koteno wiye e chonge. Eka Delila noluongo ng’at moroo molielo orimba yie wi Samson abiriyo. Bang’e Delila nochako tueyo Samson, mane oyudo tekone koro osea. 20Eka delila nokok niya, “Samson, jo-Filistia osebiro monji!” Mi Samson nochiew, ka paro ni obiro guecho kendo wuok kaka pile. To ne ok ong’eyo ni Ruoth Nyasaye oseweye. 21Jo-Filistia nomake, motoko wang’e oko. Bang’e ne gitere Gaza, mi gitueye kuno gi tarege mag mula, kendo ne gikete jareg cham e od tuech. 22To mosmos yie wiye nochako twi.
Tho mar Samson
23Chieng’ moro ruodhi mag jo-Filistia nochokore e sawo maduong’, mondo otim misango ni Dagon nyasachgi, ka gigoyone erokamano kuom chiwo jasikgi ma Samson e lwetgi. 24Kane ji oneno Samson, ne gipako nyasachgi, ka giwer niya,
“Jasikwa moseketho pinywa,
kendo onego jowa mang’eny,
koro nyasachwa oseketo e lwetwa.”
25Kane gisemetho, mi giromo, ne giwacho niya, “Kelnwauru Samson, mondo obi otugnwa.” Omiyo ne gigole e od tuech, motugonigi. Bang’e ne gimiyo ochung’ e kind sirni mag ot. 26Samson nowacho ni wuowi mane taye niya, “Yie iketa kama anyalo muloe sirni mag ot, mondo ayiengrae.” 27Noyudo ka chwo gi mon opong’o ot, kendo ruodhi duto mag jo-Filistia bende ne ni kanyo, kendo chwo gi mon alufu adek ne ni ewi tado. Giduto ne ging’iyo Samson katugo. 28Samson noywak ni Ruoth Nyasaye niya, “A Ruoth Nyasaye ma Nyasacha, yie ipara. Nyasacha, para, kendo miya teko mana dichiel kende, mondo achulgo kuor ni jo-Filistia kuom toko wengena duto oko.” 29Eka nomako sirni ariyo madiere mosiro ot, mi nonyono piny matek, ka lwete ma korachwich ni kuom siro achiel, to ma koracham kuom siro machielo. 30Nodhiro sirnigo gi muche duto, kokok niya, “We atho gi jo-Filistiagi.” Mi ot noruombore piny kuom ruodhi gi ji duto mane ni e iye. Kamano ji mane Samson onego kotho, ne ng’eny moloyo mago mane onego ka pod ongima.
31Owetene gi joodgi nobiro moomo ringre. Ne giyike e liend Manoa wuon mare, manie kind Zora gi Eshtaol. Nosebedo jatelo e Israel kuom higni piero ariyo.