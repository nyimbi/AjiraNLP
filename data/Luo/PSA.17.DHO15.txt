Lemo mar siro wasigu
1A Ruoth Nyasaye, winj kwayona makare,
kendo chik iti ni ywakna.
Yie iwinj lemona, nimar aonge gi miganga.
2Ibiro ng’adona bura maber, nikech ing’eyo gima kare.
3Ing’eyo chunya, kendo iranga gotieno,
bende isenona malong’o,
minwang’o ni aonge gi gombo mar timo gima rach.
Ok awach weche maricho
4kaka ji moko,
to aserito chikni, kendo ok aseluwo timbe mag mahundu.
5Pile asewuotho e yori, kendo ok asebaro maweye.
6A Nyasaye, aywakni nikech ang’eyo ni ibiro winja,
omiyo koro chik iti ni wechena.
7In miwaro joma obiro iri, karingo wasikgi,
nyisa herani malich miwuoro.
8Rita mana kaka dirit wengeni iwuon,
kendo panda e tipo bwombeni,
9mondo kik joricho monja, mi loya.
Wasika olwora koni gi koni kamon koda malich!
10Gionge gi miwafu kendo giwuoyo gi sunga.
11Gilwora kamoro amora madhiye,
kendo girito mondo gigoya piny.
12Gichalo sibuoche madwaro kidha matindo tindo,
kendo gikiya mana ka nyithi sibuoche.
13A Ruoth Nyasaye, bi mondo iked gi wasika kod ilogi.
Resa gi liganglani e lwet joricho.
14Ee, resa gi tekoni kuom joma nigi gik moko duto mag pinyni.
Kumgi gi masiche ma isechano ni ibiroo kumogigo.
Mad nyithindgi bende yud kum moromogi,
mi moko dong’ ni nyikwagi!
15An to, ananeni nikech in ng’at makare,
kendo ka achiew, to chunya nopong’ gi ilo,
nikech ananwang’ ka in koda.