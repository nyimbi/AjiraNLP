Kalatas mahuyo e kor yamo
1Ne ating’o wang’a, mi aneno kalatas moban kahuyo e kor yamo. 2Eka malaika cha nopenja niya, “Ineno ang’o?” Ne adwoke ni “Aneno kalatas moban kahuyo. Borne oromo mita apar, to lachne mita abich.” 3Bang’e nowachona niya, “Mano en kuong’ ma lak e piny ngima. Weche mondik e bath kalatasno konchiel biro tieko jokuo duto, kendo weche mondik e bathe komachielo notiek ji duto ma kuong’ore gi miriambo. 4Ruoth Nyasaye Manyalo Gik Moko Duto wacho ni, ‘Anaor kuong’no e ut jokuo duto, kende e od ng’ato ang’ata makuong’ore gi miriambo e nyinga. Kuong’no nosik e udigo, mi tiekgi pep, koda ka yien gi kite mogergigo.’ ”
Dhako manie atonga
5Malaika mane wuoyo koda cha ne oduogo ira mowachona niya, “Ting’ wang’i mondo ineye gima birono kaka chalo.” 6Ne apenje ni en ang’o, mi odwoka ni en atonga ma opong’ gi richo duto motim e piny ngima. 7Eka raum mapek molos gi chuma mane oumgo atongano noelore, mi apo ka aneno dhako mobet piny. 8Malaika nowachona niya, “Dhakono e richo.” Eka ne odhiro dhakono, modwoko ei atonga, mi ochako oumo dhoge gi raum mapekno.
9Bang’ mano ne aneno mon ariyo mahuyo e kor yamo, ka biro irwa gi buombe machalo buombe ogungo. Ne gikawo atonga, mi gidhigo e kor polo malo. 10Eka ne apenjo malaika mane wuoyo koda cha kuma giteroe atongano. 11Nodwoka niya, “Gitere e piny Babulon mondo ogerne ot kuno, kendo ka oseger odno, to norenj atongano kare molosne kanyo.”