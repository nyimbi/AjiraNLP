Amnon gi Tamar
1Absalom wuod Daudi ne nigi nyamin mare moro ma jaber, ma nyinge Tamar, to Amnon wuod Daudi nohere. 2Chuny Amnon ne chande ahinya, nyaka nobedo matuo, mana nikech Tamar nyamin mare. To ne tekne timo kode gimoro, nikech ne en nyako ma pok ong’eyo chwo. 3To Amnon ne nigi osiepne moro ma rieke ng’eny ahinya, ma nyinge Jonadab, wuod Shimea owadgi Daudi. 4Nopenjo Amnon niya, “Wuod ruoth, idhero nadi ndalogi? Dak inyisa gimomiyo?” Amnon nodwoke niya, “Ahero Tamar ma nyamin Absalom owadwa.” 5Mi Jonadab nowachone niya, “Dhi inind e kitandani, kiwuondori ni ituo. To ka wuoru obiro mondo oneni, to ikwaye niya, ‘Yie mondo Tamar nyamera obi, omiya chiemo. To iyiene mondo olos chiemono e nyima ka, kaneno, kendo achiem koting’ona chiemo e lwete.’ ” 6Kamano Amnon nonindo kawuondore ni otuo. Kane ruoth obiro mondo onene, Amnon nokwaye niya, “Yie mondo Tamar nyamera obi, olosna kek moko e nyima ka, mondo acham koting’ona e lwete.”
7Mi Daudi nooro jaote ir Tamar dala, kowacho niya, “Dhiyo e od Amnon owadu, illosne chiemo.” 8Omiyo Tamar nodhi e od Amnon owadgi, moyude konindo. Nokawo mogo modwalo, kendo otedogo kek e nyime kanyo. 9Eka nokawo nyalaro, motokoe e nyime, to Amnon nodagi chiemo. Nogolo chik ni mondo ji duto owuog oko, mi ne giwuok. 10Eka nowacho ni Tamar niya, “Kel chiemo e od nindo koni, mondo acham kiting’ona e lweti.” Tamar nokawo kek ma noseloso, mokelo ni Amnon owadgi e od nindo. 11To ka nosekelone mondo ocham, Amnon nomake, kawachone niya, “Yie anind kodi nyamera!” 12En to nokwere ni, “Ooyo owadwa, kik ikuod wiya. Jo-Israel ok tim gima kamano. Kik itim gima ofuwoni. 13Ere kuma dadhi apondie gi wichkuot ma kama? To in bende, dikwani kaka achiel kuom joma ofuwo e Israel. Asayi, dhi ilos gi ruoth, nikech ok nodagi ni kik ikenda.” 14To kata kamano Amnon nodagi winje. Nomake moterore kode gi thwon.
15To bang’ mano, Amnon nojok kode ahinya, kendo jok mane ojokgo ne duong’ moloyo hera ma noherego mokwongo. Nowachone niya, “A malo idhiyo!” 16En to nodwoke ni, “Ooyo owadwa, riemb miriembagoni rach moloyo gima isetimona.” To Amnon ne ok odewo wechene. 17Noluongo wuowi mane tiyone, mowachone niya, “Gol nyakoni oko, mondo ilor dhoot.” 18Mi wuowino nogole oko, moloro dhoot. Noyudo nyakono orwako law ma bade boyo ma nyi ruodhi ma pok okendi ne rwako e ndalogo.
19Tamar nobuko wiye gi buru, moyiecho lawe ma bade boyo ma norwako, kendo nodhi koywak, komako wiye. 20Absalom owadgi nopenje niya, “Amnon owadu osetimoni gimoro koso? Bed gi kue nyamera, nikech en owadu. Wachno kik chand chunyi.” To Tamar nodak e od Absalom owadgi, kotamore hore.
21Kane ruoth Daudi owinjo wechego duto, iye nowang’ ahinya, to ne ok otimo ni Amnon gimoro, nikech ne en wuode makayo, kendo mohero. 22Absalom bende ne ok owacho ni Amnon kata wach achiel, nimar nosin kode kuom kuodo wi Tamar nyamin mare.
Absalom ochulo kuor, moringo
23Bang’ higni ariyo, Absalom noluongo yawuot ruoth duto Baal-hazor, man but Efron, kuma noyudo ong’adoe yie rombe. 24Nodhi ir ruoth mowachone niya, “Ruoth, ing’eyo ni tinde ang’ado yie rombe. Akwayi ni mondo ibi kaachiel gi jogi.” 25To ruoth nodwoke niya, “Ooyo wuoda, ok onego wabi waduto, dipo ka wamiyi ting’ mapek.” Absalom nosaye, to kata kamano ne ok oyie dhi, to nogoyone mana oriti. 26Eka Absalom nowachone niya, “Ka ok iyie biro, to we mondo wadhi gi Amnon owadwa.” Ruoth nodwoke niya, “Ere gimomiyo dodhi kodu?” 27To Absalom nomienore nyaka oyie ni mondo Amnon gi owetene duto odhi.
28Absalom noloso chiemo mathoth, to noyudo osewacho ni jotichne niya, “Ka Amnon osemer, mi awachonu ni, ‘Negeuru,’ to unege. Kik uluor, nikech an awuon ema achikou. Beduru gi chir, kuikoru.” 29Mi jotich Absalom notimo ni Amnon mana kaka Absalom nochikogi. To yawuot ruoth moko duto noidho kenjegi piyopiyo, moringo.
30Kane pod gin e yo, wach nochopo ni Daudi niya, “Absalom osenego yawuoti duto, ma onge kata achiel modong’.” 31Ruoth noa malo, moyiecho lepe, kendo norudhore piny e lowo. Joge duto ma nochung’ bute bende noyiecho lepgi. 32To Jonadab, wuod Shimea ma owadgi Daudi, nowacho niya, “Ruoth, kik ipar ni gisenego yawuoti duto, Amnon kende ema osetho. Absalom nochako ochano wachni chakre chieng’ mane Amnon okuodoe wi Tamar nyamin mare. 33Omiyo kik igen wachni, kiparo ni mita yawuoti duto osetho. Amnon kende ema osetho, 34to Absalom oseringo.”
Wuowi ma jarit noting’o wang’e moneno ji mang’eny ka lor e kor got, koluwo yo moa Horonaim. 35Jonadab nowacho ni ruoth niya, “Ne! Yawuoti biro. Ero, en mana kaka awachoni.” 36Gikanyono kotieko wuoyo, yawuot ruoth nochopo, kendo ne giywak matek. Eka ruoth, kaachiel gi joge duto, bende noywak malit ahinya. Daudi noywago wuode kuom ndalo mang’eny. 37
To Absalom noringo, modhi ir Talmai wuod Amihud, ma ruodh Geshur, 38mobet kuno kuom higni adek. 39Bang’e ruoth ne gombo neno Absalom, nikech chunye nosea kuom wach tho Amnon.