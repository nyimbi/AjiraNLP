Ruodh Israel osingore ni biro rito pinye gi adiera
1Wer ma aweroni, loso kuom ng’wono kod adiera,
kendo in ema aweronigo, A Ruoth Nyasaye.
2Abiro keto chunya mondo atim tim makare.
To ibiro biro ira karang’o?
Abiro bedo gi ngima modimbore e oda.
3Adier, abiro bet mabor gi richo.
Asin gi timbe joma weyo Nyasaye,
kendo ok nariwra kodgi kata matin
4Ok nabed jamganga ngang’
bende kata mana paro timo richo ok napar.
5Anatiek ng’ato ang’ata maketho nying wadgi gi weche maricho,
kendo ok nayie gi ng’at ma jasunga mochayo ji.
6Anayie mana gi jogo ma oluoro Nyasaye,
kendo anawe gidag koda.
Ng’at ma jaadiera chutho ema nobed jatichna.
7Onge ng’at ma jawuondre ma nodag e oda,
kendo ok nane jamriambo e wang’a.
8Odiechieng’ kodiechieng’ ananeg joricho e pinya.
Anariemb joma timbegi mono duto e dala Ruoth Nyasaye.