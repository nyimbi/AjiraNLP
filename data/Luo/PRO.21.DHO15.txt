1Ruoth Nyasaye ema nyiso ruoth gima onego otim,
mana kaka ochiko aora kuma onego molie.
2Ng’ato nyalo paro ni gik moko duto motimo ni kare,
to Ruoth Nyasaye ema ong’eyo parone duto.
3Ruoth Nyasaye ohero mondo itim gik makare kendo mowinjore
moloyo timone misengni.
4Wang’teko kod sunga ema otelo ni joma timbegi mono,
to mano en richo.
5Ng’at matiyo matek, kendo ma chano gik moko mos noyud gik mathoth,
to ng’at marikni ok noyud gimoro.
6Mwandu moyudi e yor miganga lal piyopiyo nono,
to bende gitero ji e tho.
7Tim mahundu en obadho ma joricho mokoe,
nikech gidagi timo gik makare.
8Joketho wuotho e yo mogondore ogondore.
Joma onge ketho to wuotho mana e yo moriere tir.
9Ber dak e kiru,
moloyo dak e ot maduong’ gi dhako maralep.
10Riyo mar timo richo ohingo joma timbegi mono,
kendo ok gikech ng’ato.
11Ka ng’at ma wang’e tek oyudo kum,
to eka koda ka ng’at ma onge paro puonjore.
Ng’at mariek to mako gik mipuonje.
12Nyasaye Makare nono miech joricho,
kendo otieko jorichogo.
13Ka ng’ato odino ite ni ywak joma odhier,
to en bende ywakne ok nowinji.
14Mich mochiw ling’ling’ ni ng’at mokecho, kueyo mirimbe.
15Ka adiera nitie to joma kare bedo mamor.
Joma timbegi mono to lal nono.
16Ng’at moweyo yor rieko ochiko mana piny joma otho.
17Ng’at mohero raha, nyaka bed jachan.
Adier, ng’at mohero kong’o gi chiemoo mabeyo ok nyal bedo gi mwandu.
18Chandruok ma joricho dwaro ni joma kare dok mana e wigi giwegi.
19Ber dak e thim oko,
moloyo dak gi dhako maralep makwiny.
20Gik mabeyo opong’o dala ng’ama riek kendo odhi maber.
Joma ofuwo to ketho mwandugi aketha piyopiyo.
21Bed mang’won kendo ma jaadiera, mondo idag aming’a,
eka ji nomiyi luor, kendo notimni maber.
22Jatend lweny man gi rieko nyalo kawo dala ma jolweny mager orito,
mi oketh ohinga mane jolwenygo paro ni ogeng’ogi.
23Ka ok idwar ni iyud chandruok, to rit lewi.
24Jasunga e nying mowinjore gi ng’ama kawore
ma wang’e tek, kendo ma ok dew ji.
25Ng’at ma jasamwoyo ma ok ohero tich
negore mana kende owuon.
26Parone osiko mana kuom gik ma ogombo ni mondo obedgo.
Ng’at makare to bade lach, kendo pogo gige gi ng’wono.
27Ruoth Nyasaye mon gi misango ma joricho timone,
to moloyo kotimne misangono gi paro marach.
28Janeno ma wacho miriambo biro lal nono,
to ng’at mawacho adiera, nowe nyikwayo bang’e.
29Ng’at makare ong’eyo gima otimo.
Jaricho to wuondore awuonda.
30Rieko gi ng’eyo kod paro matut,
Ruoth Nyasaye ok kwan ka gimoro.
31Inyalo gawo farese mondo obed moikore ni lweny,
to Ruoth Nyasaye ema miyo ilocho.