Daudi okelo Sanduk mar Nyasaye jerusalem
(2 Samuel 6.12-23)
1Daudi nomedo gero udi e Dala Daudi, kendo noloso kama Sanduk mar Nyasaye nyalo betie, mogurone hema. 2
Eka nochiko ni onge ng’at moro ma nyalo ting’o Sanduk mar Nyasaye mak mana jo-Lawi kende nimar gin ema ne Nyasaye oyierogi mondo giting’e, kendo gitine nyaka chieng’. 3Bang’ mano, Daudi nochoko jo-Israel duto Jerusalem mondo giter Sanduk mar Ruoth Nyasaye kuma noselosone. 4Nochoko bende joka Harun kod jo-Lawi kanyakla. 5Ne gin joka Kohath mia achiel gi piero ariyo, mane Uriel otelonigi, 6gi joka Merari mia ariyo gi piero ariyo, mane Asaya otelonigi, 7gi joka Gershom mia achiel gi piero adek, mane Joel otelonigi, 8gi joka Elizafan mia ariyo mane Shemaya otelonigi, 9gi jo-Hebron piero aboro, mane Eliel otelonigi, 10kod joka Uziel mia achiel gapar gariyo, mane Aminadab otelonigi. 11Eka Daudi noluongo Zadok gi Abiathar ma jodolo kod Uriel gi Asaya gi Joel gi Shemaya gi Eliel kod Aminadab ma jo-Lawi. 12Nowachonigi niya, “Un ma un jodong dhout Lawi, pwodhreuru kaachiel gi oweteu mondo uter Sanduk mar Ruoth Nyasaye ma Nyasach Israel kuma aseikone. 13Ruoth Nyasaye ma Nyasachwa ne omwomore kuomwa e kinde mokwongo, nikech ne ok untie mondo uting’ Sanduk, kendo nikech ne ok warite kaka owinjore.” 14Omiyo jodolo gi jolawi nopwodhore mondo oter Sanduk mar Ruoth Nyasaye ma Nyasach Israel kama noseikne. 15
Jo-Lawi noting’o Sanduk mar Nyasaye e gokgi gi ludhe, koluwore gi wach Nyasaye kaka Musa nochiko.
16Daudi nochiko jotend jo-Lawi bende mondo oyier owetegi ma jower molony kendo mong’eyo goyo thumbe mopogore opogore mamit. 17Omiyo jo-Lawi noyiero Heman wuod Joel, gi Asaf wuod Berekia ma owadgi. To kuom owetegi ma joka Merari ne giyiero Etham wuod Kushaya. 18Owetegi mane jolupgi e tich ne Zekaria gi Jaaziel gi Benaya gi Maaseya gi Matithia gi Elifelehu kod Mikneya, kaachiel gi Obed-edom kod Jeyel ma jorit rangeye. 19Heman gi Asaf kod Etham ma jower noyierr mondo ogo ongeng’o mag mula, 20to Zekaria gi Jaaziel gi Shemiramoth gi Jehiel gi Uni gi Eliab gi Maaseya kod Benaya noyier mondo ogo nyigwerni. 21Matithia gi Elifelehu gi Mikneya gi Obed-edom gi Jeyel kod Azazia noyier mondo ogo thumbe, ka gitelo ni jower. 22Kenania ma jatend jo-Lawi ema notelo ni wer nikech nolonyie. 23To Berekia gi Elkana ne jorit dhout od Sanduk. 24Shebania gi Jehoshafat gi Nethaneel gi Amasai gi Zekaria gi Benaya kod Eliezer ma jodolo ne goyo tung’ e nyim Sanduk mar Nyasaye. Obed-edom gi Jehia bende ne jorit dhout Sanduk.
25Bang’ mago Daudi gi jodong Israel kod jotend lweny mane rito jo-lweny alufu achiel, nodhi gi mor mondo oom Sandug Muma mar Ruoth Nyasaye e od Obed-edom. 26Ne gitimo misango gi ruedhi abiriyo kod imbe abiriyo, nimar Nyasaye ne konyo jo-Lawi ma noting’o Sandug Muma mar Ruoth Nyasaye.
27Daudi gi jo-Lawi duto ma noting’o Sanduk, kaachiel gi jower norwako aroche mag bafta. Daudi norwako law dolo mar bafta bende. 28Kamano jo-Israel nokelo Sandug Muma mar Ruoth Nyasaye ka gigoyo sigalagala gi tung’ gi oporo gi ongeng’o gi nyigwerni kod thumbe. 29Kane Sanduk ochopo e dala Daudi, Mikal nyar Saulo nong’icho gie dirisa moneno ruoth Daudi ka miel kendo tugo, mi nochaye gi chunye.