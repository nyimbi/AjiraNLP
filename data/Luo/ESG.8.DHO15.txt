Omi jo-Yahudi thuolo mar kedo gi joma dwaro negogi
1Chieng’no ruoth Ahasuerus nomiyo Esta mwandu duto mag Haman, ma jasik jo-Yahudi. Mordekai bende nobiro e nyim ruoth, nikech Esta nosehulo ni en watne. 2Eka ruoth nolonyo tere mane oyudo osegolo kuom Haman, mi omiyo Mordekai, kendo Esta noketo Mordekai mondo obed jarit mar od Haman.
3Esta nochako odonjo e nyim ruoth, mi opodho piny e tiende, kosaye gi pi wang’e mondo oketh gima rach mane Haman ja-Agag osechano mondo otim ni jo-Yahudi. 4Ruoth norieyo ni Esat ludh dhahabu, mi esta noa malo, mochung’ e nyime. 5Eka nokwayo ruoth niya, “Ka ihera, kendo ka gima akwayo long’oni, to gol chik mondo mondo oketh wach mane Haman wuod Hemedatha ja-Agag ondiko e barupe mondo otiek jo-Yahudi manie pinje duto manie bwo lochni.” 6Nomedo wacho niya, “Ere kaka anyalo rango aranga gima lit ma ibiro tim ni jowa? Koso ere kaka daling’ kitieko jowetena?” 7Ruoth Ahasuerus nowacho ni Esta gi Mordekai ja-Yahudi niya, “Asemiyo Esta mwandu Haman, to Haman oseneg e yath, nikech nodwaro tieko jo-Yahudi. 8Omiyo koro ndikuru barua kuom jo-Yahudi kaka uneno ni ber. Ndikuru baruano mana gi nyinga, kendo uketie sei gi tere mara, nikech gima ondik gi nying ruoth, moketie sei gi tere mar ruoth, onge ng’ama nyalo loko.”
9Kuom mano chieng’ due piero ariyo gadek mar due mar adek miluongo ni Sivan, noluong jondiko mag ruoth, mondiko weche duto mane Mordekai ochiko, mondo oor ni jo-Yahudi gi jodongo gi jotelo mag pinje manie bwo loch ruoth, chare piny India nyaka piny Ethiopia, duto pinje mia achiel gi piero ariyo gabiriyo. Ne gindiko gi dhok ma piny ka piny, kendo oganda ka oganda, nyalo somo kendo winjo. Kata jo-Yahudi bende nondiknigi kamano. 10Chikno nogol gi nying ruoth Ahasuerus, moketie sei gi tere mare, kendo joote ma notero barupe mondikie chikno noidho farese mag ruoth ma jong’wech. 11Ei barupego, ruoth nomiyoe jo-Yahudi thuolo mondo ochokre kanyakala e mier duto ma gintie, mondo gires ngimagi, kendo giked kod jopiny moro amora ma dwaro monjogi, mi gitiekgi gi nyithindgi kod mondgi, kendo giyak mwandugi. 12Oyienigi timo kamano e pinje duto manie bwo loch ruoth Ahasuerus mana odioechieng’ achiel, ma en due apar gadek due mar apar gariyo, miluongo ni Adar.
Barua mar ariyo mane ruoth ondiko
13 Baruano noting’o weche mawacho kama:
14 “An Ahasuerus ruoth maduong’, andiko baruani ni jotend pinje mia achiel gi piero ariyo gabiriyo manie bwo lochna, chakre India nyaka Ethiopia, kendo ni jotelo mag pinje matindo kaachiel gi jowa mogen duto. Wamosou.
15 “Ji mang’eny ma pile yudo dongo kuom ng’wono maduong’ mar joma konyogi, thoro bedo josunga. Ok en mana ni gitemo hinyo jowa kende, to kaka duong’ momigi ohingogi, gitimo sigu gi joma yande konyogi. 16Gichayo chik mar goyo erokamano ma ji duto ong’eyo, kendo pak ma joma timbegi richo pakogigo, miyo gisungore ka giparo ni ginyalo tony mak Nyasaye maneno gik moko duto kendo mosin gi joketho, osandogi. 17Pile joma nigi loch miyo osiepegi giwegi tich mar rito piny, kendo rieko ma jogo ong’adonigi ema gitiyogo, to bang’e giyudo ni giriwogi kodgi kuom chuero remo ma onge ketho, kendo kuom kelo masiche ma ok nyal kony. 18Ruodhi ma kamago osebet kadwaro timo gik mabeyo, to joma richogo ema osebet kawuondogi gi riekni maricho. 19Gik ma kamagi ne ok timre e ndalo machon kende, to gitimore kata mana e ndalowagi bende, kendo kiyawo wang’i to inyalo neno jotelo ma ok owinjore gi tijegi katimo timbe maricho. 20Kuom mano, wabiro timo teko e ndalo mabiro mondo ji duto modak e pinywa odag gi kue, 21ka waluwo chike manyien, kendo wayalo weche duto mokel e nyimwa gi adiera.
22 “Haman wuod Hamedatha, ne en achiel kuom joma richogo. Ne en ja-Makedonia ma onge remb jo-Persia kata matin e dende, kendo ne ok en ng’ama ng’won kaka wan. To ne warwake, 23kendo ne watimone maber kaka pile watimo ni ogendini duto. Ne wachake ni wuonwa, kendo ji duto ne omiye duong’ kaka jalupna. 24To kaka duong’ mane omiye ne ohinge, ne otemo mayowa lochwa, kendo nodwaro negowa. 25Bende ne otemo kelo weche mag miriambo, mondo omi waneg Mordekai mane osereso ngimawa kendo ma jakonywa, kendo waneg Esta chiega maonge ketho, kaachiel gi jo-ogandagi duto. 26Kamano, ne odwaro mondo okaw loch jo-Persia ochiw e lwet jo-Makedoinia.
27 “To wasefwenyo ni jo-Yahudi, mane ng’ama rach ahinyano dwaro nego, ok gin joketho ngang’, to chutho gin gi chike mabeyo ahinya. 28Gin nyithind Nyasaye Maduong’ Moloyo kendo mangima, mosemiyo lochwa gi loch kwerewa obedo gi dongruok mosiko. 29Omiyo kik udew barupe mane Haman wuod Hemedatha ondikonu, nikech jandikgi oseneg gi joode duto, moliergi e yath e dhoranga Susa. Nyasaye ma Ruodh gik moko duto ne ong’adone sand ma owinjore kode chutho.
30 “Keturu baruani kuonde duto, kendo weuru ni jo-Yahudi thuolo mar luwo chikegi, kendo ukonygi kapo ni ng’ato omonjogi chieng’ due apar gadek, due mar apar gariyo ma en due mar Adar, ma nyocha oyier mondo obed chieng’ minegogie. 31Nyasaye Manyalo Gik Moko Duto oseloko chieng’ masirano obed chieng’ ma joge moyier yudoe mor. 32Un jo-Yahudi, keturu chieng’no obed achiel kuom sewni mau madongo, ka utimoe nyasi maduong’ moloyo, mondo obed chieng’ ma un gi jo-Persia duto, uparoe resruoku, chakre kawuono nyaka chieng’. Wasiku to obednigi chieng’ ma giparoe kethruokgi. 33Dala ka dala kata piny ka piny ma ok owinjo chikegi nokethi gi mach kod ligangla, mi dhano kata le kata winy ok nodhiye nyaka chieng’.”
34Chikno nyaka landi e pinje duto kendo ni ogendini duto manie bwo loch ruoth, mondo jo-Yahudi oikre ni chieng’ chulo kuor ni wasikgino.
35Omiyo joote noidho farese mag ruoth ma jong’wech, mowuok piyopiyo, kaka ne ruoth ochiko. Bende nogo milomb chikno e dala maduong’; mar Susa.
36Mordekai noa e nyim ruoth korwakore gi lep ruoth mag duong’ mambulu gi marachere, kod law maber maralik, kendo kosidho osimbo maduong’ mar dhahabu. Ji duto modak susa ne goyo koko ka mor. 37Jo-Yahudi nobedo gi thuolo gi ilo gi mor kod pak. 38Kuonde duto e piny ka piny, kata e dala ka dala mane chik ruoth kod milombe ochopoe, jo-Yahudi ne morie ahinya kane giyueyo kendo gitimo sawo. Ji mang’eny ma ok jo-Yahudi nolokore jo-Yahudi, nikechh ne giluoro jo-Yahudi.