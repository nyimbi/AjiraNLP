1Eka Balam nowacho ni Balak niya, “Gerna kende abiriyo mag misango ka, kendo kelna ruedhi abiriyo gi imbe abiriyo.” 2Balak notimo kamano, mochiwo rwath achiel gi im achiel e kendo ka kendo mar misango. 3Eka nowachoni Balaam niya, 4“Aseloso kende abiriyo mag misango kendo asechiwo rwath achiel gi im achiel e kendo ka kendo.” Balaam nowacho ni Balak niya, “Chung’ e bath misango misechiwo to an iweya adhi kenda. Kamoro dipo ka Ruoth Nyasaye ofwenyorena, kendo gimoro amora mowachona abiro nyisi.” Kamano nowuok modhi, kendo Nyasaye nofwenyorene 5monyise weche ma onego owachi, kowachone niya, “Dog ir Balak, kendo iwachne mana kaka anyisi.” 6Omiyo nodok moyudo Balak kochung’ e bath misango mane osechiwo, kaachiel gi jodong Moab duto. 7Eka ne Balaam ohulo wach moa kuom Nyasaye kama:
“Balak ruodh Moab oseoma Aram
piny gode man wuok chieng’ kowachona niya,
‘Bi mondo ikuong’na joka Jakobo!
Bi ikwer jo-Israel.’
8To ere kaka dakwong’
joma Nyasaye ok osekuong’o?
Ere kaka dakwer
joma Ruoth Nyasaye ok osekwero?
9Anenogi kachung’ ewi lwendni maboyo,
kendo arangogi gi ewi gode.
Aneno oganda modak kar kende,
ma ok oseriwore
gi ogendni mamoko.
10Ere ng’ama nyalo kwano oganda joka Jakobo,
kata manyalo riwo
kar romb jo-Israel?
Weuru atho kaka joma kare tho,
kendo abed achiel kodgi.”
11Bang’ mano Balak nowacho ni Balaam niya, “Mano to ang’o misetimono? Ne aluongi mondo ikuong’na wasika, to in koro isemana guedhogi!” 12To Balaam nodwoke niya, “Donge nyaka awach mana gima Ruoth Nyasaye osenyisa?”
13Eka Balak nowachone niya, “Bi mondo ateri kamoro machielo ma inyalo nenogo mana bath jo-Israel konchiel, to ok giduto, mondo ikuong’nagi kanyo.” 14Kamano ne otero Balaam e paw Zofim ewi got Pisga, kendo nogeroe kende abiriyo mag misango, mi ochiwoe rwath achiel gi im achiel e kendo ka kendo. 15Eka ne Balaam owacho ni Balak niya, “Chung’ but misango misechiwo, an to adhi romo gi Nyasaye kucha.” 16Ruoth Nyasaye nofwenyore ni Balaam monyise gima onego owachi kowachone niya, “Dog ir Balak kendo iwach mana kaka anyisi.” 17Omiyo nodok, moyudo ka Balak ochung’ e bath misangone kaachiel gi jodong Moab. Balak nopenjo gima Ruoth Nyasaye owacho. 18Mi Balaam nohulo wach moa kuom Nyasaye kama:
“Balak a malo mondo iwinj!
Ruodh Zipor winji gima onyisa mondo awachi!
19Nyasaye ok en dhano ma doriambi.
Ooyo, ok en dhano ma dolokre.
Osewuoyo, to donge obiro timo kaka owacho?
Adier, obiro chopo gima osehulo.
20Osechika mondo achiw gueth,
omiyo abiro chiwo gueth,
to ok anyal loko guethno.
21Onge ketho moseyudo kuom joka Jakobo.
Ooyo, onge richo moseneno kuom jo-Israel.
Ruoth Nyasaye ma Nyasachgi ni kodgi
en ema giyie ni en e Ruodhgi.
22Nyasaye, ma nogologi e piny Misri,
tekone chalonigi gi teko jowi.
23Tim ajuoke onge kuom joka Jakobo,
adier, timbe ndagla onge kuom jo-Israel.
Koro ma e sa monego wanyisie joka Jakobo ma jo-Israel niya,
‘Neyeuru gima Nyasaye osetimonu!’
24Ogandagi chalo gi sibuor ma dhako mokichore,
kendo ojuol ka sibuor ma dichwo.
Ok onyal nindo piny,
ka pok ochamo gima onego momadho rembe.”
25Eka Balak nowacho ni Balaam niya, “Ka ok idwar kuong’ogi, to kara ber mondo kik iguedhgi bende.” 26To Balaam nodwoke niya, “Donge ne anyisi ni nyaka atim gik moko duto ma Ruoth Nyasaye ochika?” 27Balak nowachone niya, “Bi mondo ateri kamoro machielo, dipo ka Nyasaye oyie, mi ikuong’onagi kanyo.” 28Kamano notero Balaam ewi got Peor, momanyore gi Jeshimon. 29Eka Balam ne onyise mondo olosne kende abiriyo mag misango kanyo, kendo ochiw ruedhi abiriyo kod imbe abiriyo. 30Balak notimo kaka ne Balam onyise mi ochiwo rwath achiel gi im achiel e kendo ka kendo.