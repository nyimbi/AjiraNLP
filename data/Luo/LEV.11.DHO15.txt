Le ma jo-Israel nyalo chamo gi mago makuergi
(Rapar mar Chik 14.3-21)
1Ruoth Nyasaye nowacho ni Musa gi Harun 2ni mondo onyis jo-Israel kama: 3Unyalo chamo kit le moro amora, kata kit chiayo moro amora ma ombong’ne opogore ariyo kendo nyamo kambula. 4To kik ucham mago ma ombong’gi opogore ariyo to ok nyam kambula, kata mago manyamo kambula to ombong’gi ok opogore ariyo. Nyaka ukuer ngamia, 5gi terere, 6kod apuoyo, nikech kata ginyamo kambula kamano, to ombong’gi ok opogore ariyo. 7Mbidhi bende nyaka ukuer, nikech kata ombong’ne opogore ariyo kamano to ok onyam kambula. 8Kik ucham lego, kata mana mulogi ka gisetho kik umulgi. Unukwan-gi ka gik makuero. 9To kuom gik modak e thim unyalo chamo mago duto man gi thuokgi kod kagahla, bed ni gidak e pi chumbi, kata e pi maonge chumbi. 10To nyaka ukuer mago duto maonge gi thuokgi kata kagahla, kata ka gin gik matindo manywolore, kata ka gin gik madongo. 11Ginibednu gik makuero. Ok omuchamgi, kendo kata mana mago motho nobednu gik makuero. 12Gimoro amora modak e pi maonge thuoke kata kagahla nobednu gik makuero.
13Winy ma nyaka kuer e magi: Ongo gi koga gi kwasi 14gi otenga kod kit okunekune duto, 15gi kit agak duto 16gi udo gi nyatawo gi okok kod kit olith duto, 17gi tula matin gi osou gi tula maduong’ 18gi tula ma ite dongo gi mbusi gi achuth 19gi nyamnaha gi kit ng’ang’a duto gi cherwa kot oliktik.
20Gik mahuyo kanyakla duto, kendo ma wuotho gi tiende ang’wen, nobednu gik makuero, 21mak mana mago ma tiendegi ochomore e ogwendegi mondo gichikrego. 22Kuom gik makamago unyalo chamo kit bonyo madongo duto, gi git osialo duto, gi kit onjiri duto, kod kit dede duto. 23To gik moko duto mahuyo kanyakla, kendo man gi tiende ang’wen, nobednu gik makuero. 24Ka ng’ato omulo gik makamago to obedo mogak, kendo gimoro amora mogere kuomgi ka gisetho nobed mogak nyaka odhiambo. 25Ng’at moting’ogi ka gisetho nyaka lwok lepe, to nosik kogak nyaka odhiambo.
26Unukuer le duto ma ombong’gi ok opogore ariyo, kendo ma ok nyam kambula, kendo ng’ato ang’ata momulogi nobed mogak. 27Bende unukuer le duto man gi tiende ang’wen, ma wuotho ka nyono piny gi i tiendegi kaka paka kata guok. Ng’at momulogi ka gisetho nobed mogak nyaka odhiambo. 28Ng’at moting’ogi ka gisetho nyaka lwok lepe, to nosik kogak nyaka odhiambo. Le makamago nyaka ukuer.
29Gik mamol ma nyaka ukuer e magi: Oyieyo gi gudhugudhu kod kit ng’ech duto, 30gi ogue gi kalagwena gi olele gi obongo kod ong’ongruok. 31Unukuergi, kendo ng’at momulogi ka gisetho nobed mogak nyaka odhiambo. 32Ka achiel kuomgi otho, molwar kuom gimoro, to gino nobed mogak, bed ni en gima olos gi yien, kata en law, kata pien kata ogunia, kata gimoro amora mikonyruokgo pile. Nyaka nyume e pi, to nosik kogak nyaka odhiambo. Bang’e nobed maler. 33Ka achiel kuom gigo olwar e agulu, to gik manie agulugo duto nobed mogak, kendo aguluno nyaka negi. 34Chiemo moro amora moolie pi moa e aguluno nobed mogak, kendo gimoro amora mimadho manie aguluno bende nobed mogak. 35Ka achiel kuom gigo otho mi olwar kuom gimoro amora, to gigo nobed mogak. Ka olwar kuom kendo, to kendono nyaka kethi, nimar odoko mogak, kendo nyaka okwane kamano. 36Kata obedo ni gimoro amora mogere kuom gima othono bedo mogak kamano, to soko kata dago ma pi gudore nosik ka ler, kata bed ni gima kamano olwarie. 37Kapo ni achiel kuom gigo otho, molwar kuom kodhi mipidho, to kodhigo nosik ka ler, 38to ka kodhigo osebudi e pi, to unukwane ka gima ogak.
39Ka chiayo moro michmo otho, to ng’ato ang’ata momule nobed mogak nyaka odhiambo. 40Ng’at mochame nyaka lwok lepe, to nosik kogak nyaka odhiambo. Kata ng’at moting’o chiayono bende nyaka lwok lepe, kendo nosik kogak nyaka odhiambo.
41Gik mamol duto gin gik makuero, omiyo kik chamgi: 42Gin gik ma lak gi bund igi, kata ma wuotho gi tiende ang’wen, kata man gi tiende mathoth. Ok nuchamgi, nikech gin gik makuero mamiyo ji bedo mogak. 43Kik uchidru gi gimoro amora ma lak e lowo. Kik uduwru kodgi, nono to ubedo joma ogak. 44
An e Ruoth Nyasaye ma Nyasachu, omiyo nyaka opuodhru kendo ubed joma ler, nikech an aler. Kik uchidru gi gimoro mamol kata malak e lowo. 45An e Ruoth Nyasaye mane ogolou e piny Misri mondo ubed Nyasachu. Omiyo nyaka obed maler nikech aler.
46Mago e chike mag le gi winy kod gik moko duto modak e pi, kaachiel gi gik moko duto malak e lowo. 47Chikego oket mondo opog gik makuero kod gik ma ok kuero, kendo opog gik mangima michamo kod mago ma ok cham.