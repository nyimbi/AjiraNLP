1Nyiseche Babulon ma Bel gi Nebo okulore piny ka luoro omako.
Yande ji ting’ogi ating’a ka miyogi duong’,
to koro kenje gi jamni ema oting’ogi,
ka gilokore ting’ maturo jamni mool!
2Adier, nyisechego okulore ka luoro omako.
Ok ginyal konyo joma lamogi,
to gin giwegi ema iting’ogi, kiterogi e tuech!
3Winjuru, un joka Jakobo ma aseting’o nyaka ne nywol.
Ee, chikuru itu un jo-Israel modong’, ma aseting’o nyaka ne a e ich.
4Kata ka udoko moti, to pod an e En.
Adier, kata ka wiu oti lwar, to pod nating’u ating’a.
Kaka asechueyou, e kaka abiro ting’ou.
Ee, pod abiro ting’ou kendo resou.
5Uparo ni achal gi ng’a?
Koso en ng’a marom koda?
6Dupima gi nyasaye ma dhano loso koso?
Joma dwaro nyasaye machal kamano kawo dhahabu mang’eny,
kendo pimo fedha e ratil,
eka gindiko jatheth mondo olosnigigo nyasayeno.
Bang’e gilame ka giriere piny e nyime.
7Giting’e e gokgi ka gitere dala, kendo girenje piny,
mi ochung’ achung’a kanyo ma ok ong’ingni.
Kata ka ng’ato kokne matek manade,
to ok onyal dwoke,
bende ok onyal rese e chandruok.
8Paruru wachno, mondo utang!
Yaye, un joma piem koda, paruru wachno e chunyu.
9Kik wiu wil gi gik mane otimore chon,
nimar an Nyasaye, kendo onge moro.
Adier, an Nyasaye, kendo onge moro marom koda.
10Anyiso giko mar gimoro mana e kinde ma ochakoree.
Nyaka nene asebedo ka ahulo gik ma pok otimore,
ka awacho niya, “Gima awacho nyaka timre.
Omiyo abiro timo gimoro amora ma adwaro.”
11Aluongo ng’ato e piny mabor mondo otim gima adwaro.
Obiro biro kaka winyo mager, koa yo wuok chieng’.
Asewuoyo, kendo abiro timo kaka asewacho.
Adier, asechano gima adwaro timo,
kendo abiro timogo mak orem.
12Winjauru, un joma chunygi tek, ma paro ni resruok pod bor.
13Akelo resruok mara machiegni. Ok en mabor ngang’!
Adier, kony ma akelo ok bi deko.
Anares ji Sayun,
mondo jo-Israel mamiya duong’ oyud konyruok.