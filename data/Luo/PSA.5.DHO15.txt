1A Ruoth Nyasaye, chik iti mondo iwinj wechena kod parona ma iye.
2Ruodha kendo Nyasacha, winj ywakna mondo ikonya.
3A Ruoth Nyasaye, ibiroo winjo dwonda gokinyi ka alami.
Adier alami pile gokinyi, kendo arito mondo idwoka.
4In ok in Nyasaye ma mor gi timbe maricho,
kendo jaricho ok nyal biro e nyimi.
5Josunga bende ok idwar neno e wang’i,
kendo imon gi joricho duto.
6Itieko jomriambo duto, kendo ichayo jomahundu kod jowuond duto.
7An awuon to anyalo donjo e odi nikech herani maduong’.
Anyalo lemo e Hekalu mari maler, kakulorani gi luor.
8A Ruoth Nyasaye, an gi wasigu mang’eny,
omiyo telna mondo atim mana dwaroni,
kendo nyisa yoreni ratiro mondo aluw.
9
Adiera onge dho wasika.
Kethruok kende ema nie chunygi.
Dhogi chalo gi bur mong’amo dhoge,
kendo gipero ji apera gi dhogi.
10A Nyasaye, kwedgi kendo kumgi.
Parogi maricho mondo ohinygi giwegi.
Riembgii oko e nyimi,
nikech richogi ng’eny kendo gipiem kodi.
11We ji duto maringo iri obed mamor,
kendo we giwer pile gi ilo.
Rit joma oheri mondo obed mamor ahinya mana nikech in,
12nimar in Ruoth Nyasaye, iguedho joma oluori,
kendo ng’wononi oritogi mana ka okumba.