Jo-Israel okwayo mondo omigi ruoth
1Kane Samuel oseti, noketo yawuote mondo obed jong’ad bura e Israel. 2Nying wuode makayo ne Joel, to jalupne ne Abija. Ne gin jong’ad bura Beer-sheba. 3Yawuotego ne ok oluwo timbene, to ne giketho bura, ka gibaro kuom dwaro mwandu malang’, kendo kuom chamo asoya. 4Kuom mano, jodong Israel duto nochokore kanyakla, modhi Rama ir Samuel. 5
Ne giwachone niya, “Iseti, to yawuoti ok luw timbeni. Koro ketnwa ruoth mondo oritwa, mana machalre gi ogendini duto.” 6To kane gikwayo Samuel mondo omigi ruoth kamano, wachno ne rachne, mi nolamo Ruoth Nyasaye, 7to Ruoth Nyasaye nowachone niya, “Winj gima ji wachoni. Ok in ema gidagi, to an ema gisedaga, ni kik abed ruodhgi. 8Gima koro gitimoni, en gima gisebedo ka gitimona, chakre ndalo mane agologie Misri nyaka chil kawuono, ka giweya, kendo gitiyo ni nyiseche mamoko. 9Emomiyo koro, winj gima giwachoni. To kata kamano, siemgi matek, kendo nyisgi kaka ruoth biro ritogi.”
10Samuel nonyiso joma ne kwaye ruoth weche duto mane Ruoth Nyasaye osewachone. 11Nowachonigi niya, “Timbe ruoth ma biro ritou nochal kama: Enokaw yawuotu, mi noketgi e tich gechene. Ginibed joidh faresene, kendo giniring e nyim gechene. 12Enoketgi jodong lweny madongo gi matindo, kendo noket jomoko mondo opur puothene, mi gika chambe, kendo moko nolos gige mag lweny gi gik moko mag gechene. 13Enokaw nyiu mondo olos gik mang’ue ng’ar, gi joted chiemo kod makati. 14Enokaw puotheu mabeyo moloyo mag cham, gi mag mzabibu, kod mag zeituni, mi enomi jotichne. 15Nokaw achiel kuom apar mar chambu gi mar mzabibu mau, mi enomi jodonge kod jotichne. 16Nokaw jotichu machwo gi jotichu manyiri, gi dhou kod kenjeu mabeyo, mi noketgi e tichne. 17Nokaw achiel kuom apar mag jambu, kendo un bende unubed wasumbni mage. 18Mi unuywag e ndalono nikech timbe ruodhu mane uyiero, to Ruoth Nyasaye ok nowinju e ndalono.”
19Kata kamano, ji nodagi winjo dwond Samuel, mi ne giwachone niya, “Ooyo, nyaka wabed gi ruoth ma ritowa, 20mondo wan bende wachalre gi ogendini duto, ka ruodhwa ritowa, kendo telonwa ka wakedo.” 21Kane Samuel osewinjo weche duto mag jo-Israel, nonyiso Ruoth Nyasaye, 22mi Ruoth Nyasaye nodwoke niya, “Winj gima giwachoni, mondo iketnigi ruoth.” Eka Samuel nowacho ni jo-Israel ni mondo ng’ato ka ng’ato odog dalane.