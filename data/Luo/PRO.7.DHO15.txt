Yore maricho mag dhako ma jamganga
1Wuoda, par gik ma awachoni,
kendo kan-gi e chunyi
2Tim kaka anyisi, eka inibed mangima.
Rit chikena, mana kaka dirit tong wang’i.
3Rwakgi ka tere e lith lweti,
kendo ndikgi e chunyi mondo ipargi pile.
4Kwan rieko ka gima en nyameru,
kendo kwan ng’eyo tiend wach
mana kaka ikwano osiepni mihero.
5Ginimi itang’ ni mond jomoko nono.
Adier, inibed mabor gi mon ma jomganga
mawacho weche kisera.
6Chieng’ moro kane ang’icho gie dirisa mar oda, 7ne aneno yawuowi moko mapok otegno, to e kindgi ne nitie wuowi moro ma onge gi rieko kata matin. 8Ne oyudo owuotho e wang’yo mokadho but od dhako moro ma jachode, 9e sa mar odhiambo ka piny dwaro yuso. 10Eka ne opo ka oromo gi dhakono korwakore malich ka dwaro mondo oyud dichwo.
11Ne en dhako ma wang’e tek, kendo maonge wichkuot. Pile ne owuotho e gweng’, 12korito chwo kamoro amora ma doyudgie, e wang’yore kata e chirni. 13Omiyo ka ne oneno wuowino, ne okwake mi onyodhe, korango tong wang’e tir. Nowachone niya. 14“Nende atimo sap misango kawuono gi chiayo, omiyo an gi ring’o mang’eny. 15Kuom mano, aa biro mondo amanyi, to hawi maber, eri, ayudi! 16Asepedho kitandana gi suke mokikokiko moa Misri, 17kendo asekiroe poda mang’ue mamit. 18Omiyo wadhi mondo wayud mor nyaka piny ru, wabiro winjo maber ka wakwakore, 19nimar chwora onge, odhi wuoth kuma bor. 20Osedhi gi pesa mang’eny, kendo ok obi duogo nyaka bang jumbe ariyo.”
21Kamano dhakono ne oywayo wuowino gi wach mamit, mi odhi kode. 22Chutho, ne odhi kode mana ka rwath mitero kar yeng’o, kata ka mwanda machikore 23ka kia ni ochomo asere ma biro hobo adundone, kata ka winyo mochiko obadho motegne, to en owuon ok ong’eyo ni ngimane ni e tho!
24Koro in wuoda, chik iti mondo iwinj gima awachoni. 25Kik iyie dhako makamano lombi, bende kik iwuoth awuotha ka idware, 26nimar oseketho ngima ji mang’eny, kendo osemiyo ji mathoth mokadho akwana otho. 27Temie kidhi e ode ane, mak dichom mana yo madhi e piny joma otho! Adier, en e yo maridore katero ji e tho.