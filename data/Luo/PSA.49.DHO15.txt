Fuwo mar geno kuom mwandu
1Winjuru, un ogendini duto!
Chikuru itu, un ji duto manie piny,
2Joma dongo gi joma tindo, jomwandu gi jochan
3abiro wacho weche mariek,
ma chunya oseparo, kendo owinjo tiendgi maber.
4Anachik ita mondo awinj tiend ngero,
kendo anahul tiende ka agoyo thum.
5Ere gima daluor, ka anie masira,
e kinde ma wasikwa ma joricho olwora?
6Gin e jogo mogeno kuom mwandugi,
kendo ma sungore nikech gimew ahinya.
7To ng’ato ok nyal warore owuon,
bende ok onyal chulo Nyasaye gima dowargo ngimane,
8nikech nengo mar ngima dhano duong, malich moloyo!
Gima onyalo chulo ok nyal romo mone tho,
9mi odag nyaka chieng’.
10Oneno ni kata joma riek bende tho,
mana ka joma ofuwo kod joma oming’,
kendo mwandugi dong’ mana ni jomoko nono.
11Liete ma oyikgie ema nobed miechgi mochwere,
kendo ginisik kuno nyaka chieng’,
kata obedo ni ne gin gi lopegi giwegi.
12Duong’ mar ng’ato ok nyal sirone tho,
to enotho athoya kaka le tho.
13Neyeuru gik matimore ni joma ogeno kuom tekregi giwegi,
kendo winjeuru giko mar jogo mogeno kuom mwandugi.
14Gimwomore e tho ka rombe,
kendo tho nogono ema biro bedo jakwadhgi.
Joma kare nogonigi siboi gokinyi,
ka ringregi top e Piny Joma Otho, kuma bor gi pinygi.
15An to Nyasaye nokonya, kendo nogola e teko mar tho.
16Kik ibed maluor ka ng’ato odoko japith,
kata ka mwandune medore,
17nikech ka otho, to ok onyal kawo gimoro, mi odhigo.
Ooyo, mwandune ok nyal lor kode e liel.
18Kata obedo ni ngima mar pinyni ber ni ng’ato,
kendo ji pake nikech odhi maber,
19to pod obiro mana dhi kuma kwerene duto nitie,
ma mudho osikoe nyaka chieng’.
20Duong’ mar ng’ato ok nyal sirone tho,
to enotho athoya mana kaka le tho.