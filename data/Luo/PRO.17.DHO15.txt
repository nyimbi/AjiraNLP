1Ber bang’o kuon gi kue,
moloyo chamo chiemo mathoth e ot ma dhaw ng’enyie.
2Misumba mariek nyalo bedo gi loch
kuom wuod dala ma kuodo wich,
mi pogne mwandu kaachiel gi yawuot dalano mamoko.
3Dhahabu gi fedha itemo gi mach.
Chuny dhano to Ruoth Nyasaye ema temoo.
4Joma timbegi mono ohero winjo weche maricho.
Jomriambo bende kuoth ema mitnigi.
5Ng’at ma chayo jachan yanyo mana Nyasaye mane ochueye,
kendo ng’at mabedo mamor ka masira omako wadgi noyud kum.
6Jodongo mor gi nyikwagi,
mana kaka yawuowi mor gi wuonegi.
7Ng’at mogen ok riambi,
mana kaka ng’at mofuwo ok nyal wacho gima kelo konyruok.
8Ng’at mohero chiwo asoya paro ni asoya tiyo ka bilo,
omiyo gik moko motimo dhi nyime maber.
9Ka idwaro ni mondo ji oheri,
to ng’wonnigi ka gitimoni marach.
Ka pile ilwero ng’ato kuom gimoro marach mosetimo, to osiep ema iketho.
10Kikwero ng’at mariek dichiel kende, to opuonjore maber,
moloyo ng’at mofuwo migoyo ndalo mia achiel,
eka winj gimoro.
11Ng’at ma timbene richo ohero miero,
omiyo Nyasaye biro orone jaote makwiny.
12Ber romo gi ondiek madhako mosema nyithinde,
moloyo romo gi ng’at mofuwo matimo gik mofuwo.
13Kitimo marach ni ng’at mosetimoni maber,
to masira ok norum e odi.
14Chakruok mar miero chalo gi pi mochako chuer,
omiyo nyaka geng’e ka pok omwomo.
15Kumo ng’at maonge ketho, kata weyo jaricho aweya,
gin gik ma Ruoth Nyasaye mon-go.
16Ng’at mofuwo ketho pesa kuom puonjruok kayiem,
nikech oonge gi obwongo mowinjogo gimoro.
17En adier ni osiepni nyalo heri kinde duto,
to owadu ema konyi e chandruok.
18Ng’at maonge gi paro kende
ema nyalo singore ni dichul gop wadgi.
19Ng’ama ohero miero en jaricho,
kendo ng’at makawore, kelo chandruok ni en owuon.
20Ng’at ma paro mana richo, donjo e chandruok,
kendo ng’at ma wacho miriambo yudo mana masira.
21Wuon wuowi mofuwo yudo kuyo.
Adier, oonge gi mor.
22Chuny mamor kelo ngima maber,
to chuny mool kelo tuo.
23Jong’ad bura maricho chamo asoya ling’ling’
mondo oketh bura.
24Ng’at mariek keto chunye pile mondo odwar rieko.
Ng’at mofuwo to jahubagabaga.
25Wuowi mofuwo miyo wuon mare chuny lit,
kendo kelo ni min mare kuyo.
26Ok en gima ber kumo ng’at maonge ketho,
kata goyo ng’at makare.
27Ng’at mariek ok wach weche mang’eny,
kendo ng’at man gi paro matut ok yie mondo iye owang’.
28Ka ng’at mofuwo oling’ to ikwane ka ng’ama riek.
Adier, ka ok owuo to ji paro ni en gi ng’eyo.