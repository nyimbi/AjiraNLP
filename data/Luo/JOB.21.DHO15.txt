Ayub owacho ni joricho ema yudo mwandu
1Ayub nodwoko niya,
2“Chikuru itu mondo uwinj gima awacho,
nikech mano ema dimi abed mamor.
3Miyauru thuolo mondo awuo,
to ka asetieko, to unyalo chara achara kaka uhero!
4An dhano aongego gi wach, to nitie gimoro ma maya kue.
5Ranguru ane ka ok ubi bwok, mi dhou moki!
6Ka aparo gik mosetimorena,
ang’eng kendo denda duto kirni.
7Ere gima omiyo Nyasaye weyo joricho dak aming’a
kendo dhi maber?
8Nyithindgi gi nyikwagi dongo mana e wang’gi.
9Nyasaye ok kel chandruok e miechgi,
omiyo gidak adaka gi kue, ma onge gima bwogogi.
10Adier, jambgi duto iluwo maber,
kendo ginywol ma ok gibwogi.
11Nyithindgi ringo kendo tugo ka nyiroye,
12bende gimielo thum kod asili.
13Piny dhi kodgi maber,
kendo githo gi kue
14Joricho okwero Nyasaye niya,
‘Wewa! Ok wadwar ng’eyo yoreni.
15In ng’a, ma dwatini?
Koso ere gima dwayud kwalami?’
16Giwacho ni giyudo gik moko duto gi tekregi.
An to ok anyal yie gi parogino.
17Joricho manok kende ema tho piyo,
kendo matin kende ema yudo masira.
Bende Nyasaye osekumo joricho gi mirima adier,
18mi okeyogi ka mihudhi ma yamo tero,
kata ka buru ma yamo kudho?
19Uwacho ni Nyasaye kumo nyithindo
20Adier, joricho mondo okum kuom richogi giwegi,
eka ging’e mirimb Nyasaye.
21Ka ng’ato ndalone orumo, motho,
to bende dodew adier ka nyithinde neno maber?
22Bende dhano dipuonj Nyasaye adier?
Koso bende doyal Ng’ama Duong’ Moloyo?
23Ji moko bedo mangima, kendo ok gituo nyaka githo.
24Gimor kendo gidak gi kue, bende dendgi ber.
25Ji moko to ok ne maber e ngimagi duto,
kendo githo ka chunygi lit.
26To kata kamano ji duto tho machalre, mi yiki,
kendo kudni nur kuomgi!
27Ang’eyo parou,
kendo ang’eyo gik maricho mudwaro hinyago.
28Ubiro penja ni,
tinde ere dala ng’at maduong’ mane timo timbe maricho?
29To un, pok uwuoyo gi joma wuotho e pinje mamoko koso?
30E kinde ma Nyasaye okecho kendo kumo ji,
to joricho ema dong’ mak okum?
31Onge ng’ama donjo ni jaricho
kendo ma kume moromo gi gik maricho duto mosetimo.
32Ka oting’e kitere e liel,
33to ji gana gi gana kowe,
kendo kata mana lowo lwar kuome mos.
Liende bende jorit rito arita.
34Omiyo weche mutemo hoyago gin weche manono,
kendo gik moko duto musewacho gin mana miriambo!”