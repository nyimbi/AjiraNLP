Wer mipakogo duong’ mar Ruoth Nyasaye
1
Ruoth Nyasaye e wuon piny ngima,
kaachiel gi gik moko duto manie iye.
Ji duto modakie bende mage.
2Ne oketo mise mag piny kuom nam.
Ee, nochunge ma ok ong’ingni kuom nam matut.
3Ere ng’ama nigi ratiro mar idho god Ruoth Nyasaye?
Koso en ng’a moyiene donjo e Hekalu mare maler?
4
Ng’atno nyaka bed mana ng’at ma timbene beyo,
kendo ma chunye long’o.
En ng’at ma ok lam nyiseche manono,
kendo ma ok kuong’re gi miriambo.
5Enoyud gueth moa kuom Ruoth Nyasaye,
kendo Nyasaye ma Jawarne nong’adne bura makare.
6Mano hap joma dwaro Nyasach Jakobo.
7Un dhorangeye, yawreuru malach!
Un dhoudi machon, yawreuru mondo ruoth maduong’ odonji.
8Ruoth maduong’ni to en ng’a?
En Ruoth Nyasaye maratego, kendo manyalo duto.
En Ruoth Nyasaye malocho e lweny.
9Un dhorangeye, yawreuru malach!
Un dhoudi machon, yawreuru mondo ruoth maduong’ odonji.
10Ruoth maduong’ni to en ng’a?
En Ruoth Nyasaye ma Nyasach ogendini.