Cheno mar Haman okethi
1Kamano ruoth nodhi kod Haman mondo jochiem gi Esta mikache. 2Chieng’no bende kane oyudo gimadho divai, ruoth nowacho niya, “Esta, nyisa gima idwaro, mondo amiyi. Kwaya akwaya, nikech kata da en dir pinya, to ayie miyi.” 3Eka Esta nodwoko niya, “Ruoth kihera, kendo kineno ni ber, to yie mondo owena ngimana kod ngima jowa, 4nikech oseng’iewwa kaachiel gi jowa mondo onegwa kendo otiekwa nyaka warum. To ka da bed ni oseng’iewwa mana ni mondo wabed wasumbni machwo gi mamon, to da aling’ aling’a, nikech chandruokwa da ok okeloni asara.” 5Ruoth Ahasuerus nopenjo Esta niya, “En ng’a mosehedhore timo gima kamano? Erego?” 6To Esta nodwoke niya, “En jasigu ma jasadha! En Haman, ng’at marachni!” Kane Haman owinjo wechego dhoge nomoko e nyim ruoth gi mikache. 7Ruoth nochung’ moa kar chiemo ka mirima ohinge, modhi e laru mar ode, to Haman nodong’ mondo okwa Esta werruok, nikech noneno ka ruoth oketo chunye mondo otimne marach. 8To kane ruoth oduogo koa e laru, noyudo ka Haman oriere gi ng’ete e kom mabe Esta obetie, mowacho niya, “Kendo odwaro mako koda ka mikacha e oda, mana kaneno?” To kane pok dhoge olwar, jotich ruoth noumo wang’ Haman. 9Eka Harbona, ma achiel kuom jotich mabuoch mane tiyo ni ruoth, nowacho niya, “Haman oseloso yath ma borne mita piero ariyo gabich, mi ochungo but ode, mondo olierie Mordekai, ng’at ma osetiyoni maber.” Kane ruoth owinjo kamano, nochiko mondo olier Haman e yadhno. 10Kuom mano, nolier Haman e yath mane oseloso ni Mordekaino. Bang’e mirimb ruoth norumo.