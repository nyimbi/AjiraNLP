Zofar onyiso kum ma joricho yudo
1Eka Zofar nowacho niya,
2“Ayub, gima iwacho owang’o iya,
omiyo koro adwaro dwoki piyopiyo.
3Asewinjo kiyanya malit,
to koro ang’eyo kaka onego adwoki.
4Ing’eyo malong’o ni chakre kinde mane okwong keto dhano e piny,
5onge jaricho mosebedo mamor aming’a,
kendo ilo mar ng’at ma ok dew Nyasaye rumo piyo.
6Kata obedo ni osungore mi ochop nyaka e polo,
kendo kata obedo maduong’, ma wiye geyo mana boche polo,
7to achien noyweye oko mana ka buru, mi olal nono.
Joma ne ong’eye nowuor kuma odhiye.
8Enoduon ka buoyo, kendo nolal nono ka lek,
mi ok nonene kendo.
9Wenge mane onene ok nochak onene,
nikech noa chutho kuma ne oyudo odakie.
10Yawuote nyaka dwok gik mane okwalo kuom joma odhier.
Adier, nyithinde nyaka dwok mwandu mane okawo.
11Dende pod ber, kendo chwe,
to piyopiyo nono obiro lokore buru.
12Richo mitne, omiyo okano moko e lembe,
13mana ka ng’at mokano chiemo e dhoge mondo owinj ndhathe.
14To chiemono lokore makech e iye, mana ka kwiri.
15Nyasaye miyo jaricho dwoko mwandu ma osekwalo,
mana ka ng’ama ng’ogo gima osechamo.
16Gima jaricho omwonyo chalo kwiri
kendo nege mana ka gima thuol ema okaye.
17Ok obi dak mondo one mor zeituni gi chak kod mor kich mamol ka aore,
18to obiro weyo gik moko duto ma osebedo ka otiyone,
kendo ok obi yudo thuolo ma ochamogo mwandune,
19nikech ne othiro joma odhier kendo ojwang’ogi,
mi omayo jomoko nono utgi.
20Wuoche nokadhore,
21omiyo kane ochiemo, to gimoro ok dong’ e tape.
To koro sani gige oserumo.
22Kata gik mang’eny opong’o dalane kamano,
to achien none chandruok malich.
23We ocham achama gik moko duto modwaro!
Nyasaye biro kume gi mirima mager.
24Ka otemo ringo mondo oyomb ligangla mar nyinyo,
to asere mar mula chwowe.
25Ee, asere goye mbure,
kendo kama lew asere opowo, remo chwerie,
omiyo kihondko dwaro nege.
26Gik moko duto mane osekano lal nono.
Mach ma lwet dhano ok omoko ema wang’e kaachiel gi joode duto.
27Polo nyiso richo mag ng’atni.
Piny bende donjone.
28Mirimb Nyasaye biro mwomo ka ohula, mi keth mwandune duto.
29Mano e kum ma Nyasaye miyo joricho.
Ee, mano e pok moketonigi.”