1Mago e weche mag singruok mane Ruoth Nyasaye ochiko Musa mondo omi jo-Israel otim, kane gin e piny jo-Moab. Singruokno ne omedi kuom singruok mane otimo kodgi Horeb.
Singrouk mane Nyasaye otimo gi jo-Israel e piny Moab
2Musa noluongo jo-Israel duto, mowachonigi niya, “Ne uneno gi wang’u gik moko duto mane Ruoth Nyasaye otimo e piny Misri ni Farao gi jodonge kod pinye duto. 3Timbe madongo mane unenogo ne gin ranyisi gi honni 4to kata kamano, nyaka chop sani Ruoth Nyasaye pok omiyou chuny mar ng’eyo, kata wang’ mar neno, kata it mar winjo. 5Ruoth Nyasaye osetelonu e thim kuom higni piero ang’wen, to lepu kata wuochu pok oti, 6bende ok usechamo makati kata madho divai kata gimoro mamero ji. Notimonu kamano mondo ung’ego ni en e Ruoth Nyasaye ma Nyasachu. 7
Ka ne uchopo ka, to Sihon ruodh Heshbon kod Og ruodh Bashan ne jomonjowa, to ne waloyogi. 8
Ne wakawo pinygi, mi wamiyo jo-Reuben gi jo-Gad kod nus jo-Manase mondo obed mwandugi. 9Nyaka urit weche mag singruok adimba, mondo udhi maber kuom gik moko duto mutimo.
10“Kawuono uchung’ e nyim Ruoth Nyasaye ma Nyasachu, koda ka jotend dhoutu gi jodongu gi jotendu mamoko kod jo-Israel duto, chwo, 11gi mon kod nyithindo, kaachiel gi jopinje mamoko modak kuomu, kata mana joma modonu yien, kendo ma umbonu pi. 12Uikoru mondo ukuong’ru, kutimo singruok ma Ruoth Nyasaye ma Nyasachu dwaro timo kodu kawuono. 13Ruoth Nyasaye dwaro mondo oloku joge, kendo mondo obed Nyasachu kaka nonyisou, kendo kaka nosingore ne kwereu ma Ibrahim gi Isaka kod Jakobo. 14Ok un kende ema amiyou utimo singruokni, 15to ji duto mochung’ kodwa ka e nyim Ruoth Nyasaye ma Nyasachwa kaachiel gi ji duto maonge kodwa ka kawuono, bende amiyo otimo singruokni. 16Ung’eyo kaka ne wadak e piny Misri, kendo kaka ne wakadho e pinje mag ogendini mamoko. 17Bende nuneno gik makuero ma gilamo, kod kido mag nyisechegi manono mag yien gi mag kite, kod mag fedha gi mag dhahabu. 18
Kapo ni nitie ng’ato kuomu ma dichwo kata ma dhako, kata ka nitie joot kata dhoot moro madwaro weyo lamo Ruoth Nyasaye ma Nyasachwa, mondo odhi olam nyiseche mag ogendini mamoko, to mano nyalo bedone chakruok mar masira gi lit. 19Ka ng’atno owinjo weche mag singruokni, mi owuondore e chunye ni onge gima biro time, kata koluwo timbene mag wich teko, to mano nokel masira maduong’. 20Ruoth Nyasaye ok nowe ni ng’atno richone, kendo mirimbe mager noliel kuome, mi kuong’ duto mondiki e kitabuni nomake kendo Ruoth Nyasaye noruch nyinge oko. 21Ruoth Nyasaye nopoge kuom dhout Israel duto, mi nosande kaka kuong’ duto mondik e kitabu mar chikni dwaro.
22“E ndalo mabiro, nyikwau kod joma oa e pinje mamoko maboyo none masiche kod tuoche mane Ruoth Nyasaye osetimo e pinyni. 23
Piny duto nowang’ gi mach kendo notim chumbi, ma ok nyal pidhie, kata mana lum bende ok notwiye. Nokethre mana ka Sodom gi Gomora, kod Adma gi Zeboim, mane Ruoth Nyasaye otieko gi mirimbe mager. 24Bang’e ogendni duto nopenjre ni, ‘Ang’o momiyi Ruoth Nyasaye osetimo gima kama e pinyni? Ere tiend mirima magerni?’ 25To nodwokgi niya, ‘Mano osetimore nikech jo-Israel ne ok oriti singruok mane Ruoth Nyasaye ma Nyasach kweregi otimo kodgi kane gin e piny Misri. 26Ne gilamo nyiseche mamoko mane ok ging’eyo, kendo mane Ruoth Nyasaye ok omiyogi mondo gilam. 27Mano emomiyo mirimb Ruoth Nyasaye nobedo mager kuom pinyni, mi nokeloe kuong’ duto mondik e kitabuni. 28Osedhuologi gi lop tiendgi e pinygi gi mirimbe mager, mi oterogi e piny machielo ma pod gintie nyaka chil kawuono.’
29“Nitie gik moko mopondo, to gin mag Ruoth Nyasaye ma Nyasachwa, to gik moelnwa tiendgi ema omiwa kaachiel gi nyikwawa nyaka chieng, omiyo wanyalo timo gik moko duto ma chikni dwaro.