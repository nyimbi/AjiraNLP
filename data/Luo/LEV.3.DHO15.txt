Misengni mag sawo
1Ka ng’ato chiwo rwath kata dwasi mondo otimgo ni Ruoth Nyasaye misango mar sawo, to nyaka obed mana dhiang’ ma onge songa. 2Ng’atno nyaka ket lwete ewi dheno, kendo oyang’e e dho Hemb Romo. Jodolo ma joka Harun nokaw remo, kendo nokir e bethe duto mag kendo-mar-misango. 3Achiel kuom jodologo nyaka kaw boche duto mag jambich, 4gi nyiroke gi boche mogawogi man but oguro, kod jwala mabor man ewi chuny gi nyiroke, mi owang’gi ni Ruoth Nyasaye ka misango miwang’o pep. 5Joka Harun nowang’gi e kendo-mar-misango ewi misango miwang’o pep man e yien moket e mach mondo obed misango miwang’o madum mamit ni Ruoth Nyasaye.
6Ka ng’ato chiwo diel kata rombo mondo otimgo ni Ruoth Nyasaye misango mar sawo, to nyaka obed ma dichwo kata ma dhako maonge songa. 7Ka im ema otimogo misango, to nyaka okele e nyim Ruoth Nyasaye, 8mi oket lwete e wiye, kendo oyang’e e nyim Hemb Romo. Eka joka Harun nokaw remo, kendo nokir e bethe duto mag kendo-mar-misango. 9Bang’ mano, ng’atno nyaka pog boche duto kaka sembe mong’ad gie lihumblu, gi boche mag jambich, 10kod nyiroke kaachiel gi boche mogawogi man but oguro kod jwala mabor man ewi chuny gi nyiroke, mondo obed misango miwang’o ni Ruoth Nyasaye. 11Jadolo nowang’ mago duto e kendo-mar-misango ka chiemo michiwo ni Ruoth Nyasaye.
12Ka chiwo ma otimogo misangono en diel, to nyaka ochiwe e nyim Ruoth Nyasaye, 13mi oket lwete ewi chiayono, kendo oyang’e e nyim Hemb Romo. Eka joka Harun nokaw remo, kendo nokir e bethe duto mag kendo-mar-misango. 14Bang’ mano ng’atno nyaka pog boche duto mag jambich, 15kod nyiroke, kaachiel gi boche mogawogi man but oguro, kod jwala mabor man ewi chuny gi nyiroke, mondo obed misango miwang’o ni Ruoth Nyasaye. 16Jadolo nowang’ mago duto e kendo-mar-misango madum mamit. Boche duto gin mag Ruoth Nyasaye. 17Enobed chik mochwere kuom tienge duto, kamoro amora mudakie, ni kik ucham bor kata remo.