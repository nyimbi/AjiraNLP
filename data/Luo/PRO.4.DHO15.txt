Ohala miyudo kuom rieko
1Yawuota, winjuru gima awachonu.
Chikuru itu eka unubed gi ng’eyo.
2Weche ma apuonjou beyo,
omiyo makgiuru matek.
3Kane pod an nyathi mayom ma miderma
4to wuora ne puonja kanyisa niya,
“Par gik ma anyisi, kendo kik wiyi wil kodgi.
Bende tim kaka anyisi, eka inibed mangima.
5Bed gi rieko kod paro matut,
kendo kik icha gima anyisi.
6Kik ijwang’ rieko, eka enoriti.
7Gima berie moloyo minyalo timo en yudo rieko.
Kata ka mwanduni duto orumo,
to winjo tiend wach ema onego ibedgo.
8Her rieko, eka enomiyi duong’,
kendo padri kuome, mondo okelni luor.
9En ema nobedni osimbo mar duong’.”
10Wuoda, winj wachna,
kendo par matut gima anyisi,
eka inidag aming’a.
11Asepuonji rieko,
kendo asenyisi yo makare monego iluw.
12Onge gima nomi ikier ka iwuotho gi rieko,
bende kata ka iringo to ok nichwanyri.
13Pile par gima isepuonjori,
kendo rite maber nikech en e ngimani.
14Kik idhi kuonde ma joricho dhiye,
bende kik iluw timbegi mamono.
15Kata mana paro timo richo kik ipar,
to wichri, kendo idhi yori iwuon.
16Joma timbegi mono ok nyal nindo
kapok otimo gimoro marach.
Adier, nindo ok tergi kapok gihinyo ng’ato!
17Mahundu gi timbe mamono e chiembgi.
18Wang’yo ma joma kare luwo,
chalo chieng’ mapilore gokinyi,
kendo medore ameda nyaka nyango tegno.
19Yor joricho to olil mana ka muth otieno.
20Wuoda, chik iti mondo iwinj weche mawachoni.
21Kik iwe gikadhni, to kan-gi e chunyi,
22nikech ng’ama winjo tiendgi to gichango kendo gimiyo ngima.
23Chunyi e kama ngimani ochakoree,
emomiyo rite ka mwanduni migenoe moloyo.
24Kik iwach gimoro ma ok adiera,
bende bed mabor gi miriambo kod weche mag miganga.
25Rang mana nyimi tir, ka idimbori kendo ka in gi chir,
kendo kik ikul wiyi ka gima wichkuot omaki.
26
Rang maber yo ma onego iluw,
eka gimoro amora mitimo biro bedo maber.
27Tang’ ni richo,
kendo kik iwe yo makare,
kibaro koracham kata korachwich.