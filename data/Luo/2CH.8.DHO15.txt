Gik mamoko ma Solomon otimo
(1 Ruodhi 9.10-28)
1Kane higni piero ariyo mane Solomon ogeroe Od Ruoth Nyasaye gi ode owuon oserumo, 2noloso mier mane Hiram omiye, moketoe jo-Isarel.
3Koro Solomon nodhi Hamath-Zoba mokawo dalano. 4Noloso Tadmor mane nie thim, kaachiel gi mier mag keno duto ma nosegero Hamath. 5Bende nogero Beth-horon mamalo gi Beth-horon mamwalo mochielo gi ohinga moketonigi rang’eye miloro motegno gi lodi. 6Nogero Baalath gi mier duto mag keno, kaachiel gi mier duto ma nokanoe gechene mag lweny gi miech joge ma joidh farese. Kendo Solomon nogero udi duto Jerusalem kod Lebanon kendo e pinye duto kaka nodwaro. 7Ji duto ma nodong’ e piny Israel kuom jo-Hiti gi jo-Amor gi jo-Perizi gi jo-Hivi kod jo-Jebus, ma ok jo-Israel, 8Solomon noloko wasumbni michuno mondo oti gi thwon, kaka obet nyaka chil kawuono. Ne gin joma notamo jo-Israel tieko. 9Solomon ne ok oloko jo-Israel wasumbni, to noketogi jolweny kod jotend jolweny gi jotend joidh faresene. 10Ne en gi jotelo madongo mia ariyo gi piero abich mane rito ji.
11Solomon nogolo nyar Farao e dala Daudi mokete e ot ma nogerone, nimar nowacho niya, “Chiega ok nyal dak e od Daudi ruodh Israel, nikech kuonde duto ma Sanduk osebedoe oyang ni Ruoth Nyasaye.”
12Solomon notimo ni Ruoth Nyasaye misengini miwang’o pep, kod misengini mag sawo e kendo-mar-misango mar Ruoth Nyasaye ma noseketo e nyim agola. 13
Odiechieng’ kodiechieng’ notimo misengni koluwo chik Musa. Notimogi chieng’ ma due opor, kendo e ndalo sewni adek mag higa, ma gin Sap Makati ma ok ketie Thowi, gi Sap Jumbe, kod Sap Kiche. 14Solomon norito chik mane Daudi wuon mare ma ng’at Nyasaye oketo. Nochan jodolo e tich dolo mopogore opogore, kendo nomiyo jo-Lawi tich wer kod konyo jodolo kaka ne dwarore odiechieng’ kodiechieng’, kendo nopogo jorit rangeye tich rito rangach ka rangach. 15Kuom weche duto mane ruoth omiyo jodolo gi jo-Lawi ne onge moro amora mane giweyo kata mana wach keno.
16Kamano Solomon notieko tich duto chakre chieng’ keto mise mar Od Ruoth Nyasaye nyaka rumone.
17Solomon nodhi Ezion-Geber gi Eloth manie dhonam e piny Edom. 18Mi Hiram nooro jotichne motero ni Solomon yiedhi kaachiel gi jokwang’ molony kuom tich nam. Ne gidhi Ofir kaachiel gi jotich Solomon, kuma ne giomoe dhahabu moromo kilo alufu apar gauchiel, mi ne gikelo ni Ruoth Solomon.