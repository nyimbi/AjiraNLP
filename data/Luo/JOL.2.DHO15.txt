1Gouru tung’ kendo gouru uwi e Sayun got maler mar Nyasaye.
Jo-Juda duto mondo okirni,
nikech chieng’ Ruoth Nyasaye biro machiegni.
2Enobed chieng’ mudho machil,
chieng’ mudho mandiwa kendo motimo rumbi.
Rumbi maduong’ mar bonyo imo gode,
kendo obiro mang’eny mana ka oganda jolweny marateke.
Gima chal kodgi pok obetie, bende ok nobedie.
3Gichamo oboke mana ka gima mach owang’o!
Piny ma pok gichopoe ber ka puoth Eden,
to ka giseaye, to odong’ motwo tarara.
Onge gima giweyo mak gichamo.
4
Kirangogi, to gichalo farese,
kendo giringo ka farese mag lweny
5Kiwinjogi ka gichikore ewi gode,
to gichalo ka geche maringo,
kata ka lum motwo ma mach wang’o.
Ochan-gi mana ka oganda lweny maduong’ moriedo ni lweny.
6Ka gibiro, to ng’ato ka ng’ato kirni,
kendo wenge ji lokore mamarmar.
7Gimonjo mier ka jolweny,
kendo giidho ohinga ka askeche.
Gisiko ka gidhi mana nyime tir,
ma ok gibar kamoro,
8bende moro ok tuomre gi wadgi.
Gimwomo gik ma digeng’gi mak gichung’.
9Gimwomo dala lweny, kendo gikalo ohinga piyopiyo.
Giidho kor udi, mi gidonjo gie dirisni ka jokuo.
10
Piny yiengni e nyimgi,
to polo bende tetni.
Wang’ chieng’ gi due oimore,
sulue bende ok rieny.
11
Ruoth Nyasaye ruto e nyim ogandane mar lwenyno.
Joge mag lweny ng’eny, kendo rateke.
Ndalo Ruoth Nyasaye lich manade!
Ere ng’ama nyalo siro chieng’no?
Ng’wono mar Ruoth Nyasaye
12Ruoth Nyasaye owacho niya,
“To kata mana sani, lokreuru gi chunyu duto,
mondo uduog ira kuriyo kech,
kendo kuywak kendo kukuyo.
13Chunyu mondo otur, eka onyis ni uywagoru,
to kik uyiech ayiecha lepu.”
Duoguru ir Ruoth Nyasaye ma Nyasachu,
nikech ong’won kendo okecho ji.
Iye ok wang’ piyo, kendo onyiso herane mosiko,
bende chunye lor a kuom kelo ni ji masira.
14Dipo ka Ruoth Nyasaye ma Nyasachu biro loko parone,
mi oguedhu gi cham mogundho
Eka unubed gi mogo kod divai, ma unyalo timonego misengni miolo piny.
15Gouru tung’ e got Sayun,
gouru milome mondo ji ori kech,
kendo luonguru chokruok mar lemo.
16Chokuru ji kanyakla,
mondo giikre ni chokruok maler.
Luonguru joma dongo,
kendo chokuru nyithindo, koda ka ma pod dhoth.
Kata mana joma nyocha okendo machiegni nyaka a e utgi mi bi.
17Jodolo ma tiyo ni Ruoth Nyasaye ei Hekalu, nyaka ywagi,
kochung’ e kind dhorangach gi kendo-mar-misango.
Giywak kama:
“A Ruoth Nyasaye, kech jogi ma mwanduni,
kik iwe ogendini mamoko jarwa mi nyierwa,
ka giwacho niya, ‘Nyasachu ni kanye?’ ”
18Bang’e Ruoth Nyasaye nonyiso ni ohero pinye ahinya,
kendo nokecho joge.
19Nowinjo ywakgi, modwokogi niya,
“Koro abiro miyou cham gi mzabibu kod mo, mi unuyieng’.
Onge ogendini mamoko ma nochak ojaru kendo.
20Abiro riembo wasiku mane oa nyandwat,
mi ater e thim motwo.
Moko motelo nariemb, mi tho e Nam Kado,
to man chien notho e Nam Mediterenia.
Gibiro tow, mi githing’ ji.
Abiro timo kamano nikech gik madongo ma gisetimo.
21“Kuom mano in lowo kik ibed maluor,
to bed gi mor kendo gi ilo,
nikech Ruoth Nyasaye osetimoni gik madongo!
22Un le bende, kik ubed maluor,
nikech lege loth, kendo yien nyago olemo.
Ee, yiend ng’owo kod mzabibu nyago olemo mang’eny.
23Beduru mamor un jo-Sayun,
beduru mail kuom gima Ruoth Nyasaye ma Nyasachu osetimonu.
Omiyou koth maber moromo cham,
adier, omiyou kodh chwiri gi kodh opon, kaka chon.
24Cham biro pong’o dere,
kendo divai manyien gi mo biro pong’o kuonde keno.
25An ema naoronu bonyogo kaka ogandana mar lweny,
to abiro dwokonu gik mane olalnu e higni mane gichamoe puotheu.
26Koro ubiro bedo gi chiemo mathoth, mucham nyaka uyieng’,
mi unupak Ruoth Nyasaye ma Nyasachu, mosetimonu gik miwuoro.
Bende joga ok nochak ojar kendo.
27Bang’e unung’e ni an e dieru, un jo-Israel,
kendo ni an Ruoth Nyasaye e Nyasachu, maonge moro kendo,
bende joga ok nochak ojar kendo.
Nyasaye biro olo Roho mare kuom ji duto
28“Bang’e naol Roho mara kuom ji duto.
Yawuotu gi nyiu nokor wach,
bende jou madongo nolek lek, kendo jou matindo none fweny.
29E ndalogo ema naorie Roho mara,
kata mana kuom jotich machwo gi mamon.
30Anatim honni e polo kendo e piny, mondo obed ranyisi.
Remo gi mach kod iro madhuolore nobedie,
31
wang’chieng’ nolokre mudho,
kendo due nolokre makwar ka remo,
ka pok chieng’ maduong’ miwuoro mar Ruoth Nyasaye ochopo.
32
Chakre kanyo ng’ato ka ng’ato moluongo nying Ruoth Nyasaye noresi.
Jomoko modak e got Sayun notony kuno.
Ee, jomoko notony Jerusalem,
mana kaka Ruoth Nyasaye osewacho.
Joma Ruoth Nyasaye oluongo nobed mangima.”