Rito Sap Pasaka
1
E due mokwongo mar higa mar ariyo kane jo-Israel osewuok e piny Misri, Ruoth Nyasaye nowacho ni Musa e thim Sinai niya, 2“Jo-Israel nyaka tim Sap Pasaka e kinde moketne. 3Unutime godhiambo chieng due apar gang’wen mar dueni, kendo unutime pile e kinde moketneno, ka uluwo chikene duto.” 4Kuom mano Musa nochiko jo-Israel mondo otim Pasaka, 5kendo ne gitime godhiamb chieng’ due apar gang’wen mar due mokwongo, e thim Sinai, ka giluwo chike mane Ruoth Nyasaye omiyo Musa.
6To noyudo jomoko odoko mogak, nikech ne gisemulo ng’at motho, omiyo ne ok ginyal timo Pasaka chieng’ moketi. Kuom mano ne gidhi ir Musa gi Harun chieng’ onogo, 7mi giwacho niya, “Wagak, nikech wasemulo ng’at motho. To koro mano dimonwa kelo ni Ruoth Nyasaye chiwowa chieng’ moketi, kaachiel gi jo-Israel mamoko koso?” 8Musa nodwokogi niya, “Rituru mondi nyaka chop ang’e gima Ruoth Nyasaye biro wacho kuomu.”
9Ruoth Nyasaye nowacho ni Musa ni mondo onyis jo-Isarel niya, 10“Ka ng’ato kuomu, kata kuom nyikwau, odoko mogak kuom mulo ng’at motho, kata ka en e wuoth kuma bor, to nyaka pod enotim atima ni Ruoth Nyasaye Sap Pasaka, 11kar timogo e due mokwongo, to ng’at ma kamano notime e due mar ariyo, due apar gang’wen, godhiambo. Chiayo mitimogo Pasakano nyaka cham gi makati ma ok ketie thowi, kod alot makech. 12
Kik lembe moro dong’ nyaka okinyi, kendo kik tur choke kata achiel. Pasaka nyaka tim mana kaka chik dwaro. 13Ka nga’to odagi timo pasaka, to ok ogak, kata ok odhi e wuoth kuma bor, to nyaka ng’ad kare oko kuom ogandagi, nikech ok osekelo ni Ruoth Nyasaye chiwo e kinde moketi. Ng’at ma kamano noyud kum kuom kethone.
14“Ka japiny moro odak kuomu, to en bende nyaka otim ni Ruoth Nyasaye Sap Pasaka, koluwo chike moketi duto. Chik achielno omako jadak gi ja-Israel machalre.”
Bor Polo ewi Hema Maler
(Wuok 40.34-38)
15Chieng’ mane giguroe Hema Maler, ma en Hemb Rapar, bor polo ne oime, to godhiambo ler machal gi mach nothinyore e wiye, mosiko kanyo nyaka okinyi. 16Kamano bor polo noime godiechieng’, to gotieno ne nitie ler machal gi mach. 17E kinde akinda mane bor polo oa ewi Hema Maler, jo-Israel ne pudho hembegi kendo ne gichak gigurogi kamoro amora ma bor polo ochung’ie. 18Ne gichako wuoth mana ka Ruoth Nyasaye ochikogi, kendo ne giguro hembegi mana ka Ruoth Nyasaye ochikogi, mi gibed kanyo kuom kinde duto mane bor polo ni ewi Hema Maler. 19Kane bor polo obet aming’a ewi Hema Maler, to jo-Israel nosiko ka lemo alema e nyim Ruoth Nyasaye, kendo ne ok gidhi nyime gi wuoth. 20Kamano bende kane bor polo obet ewi Hema Maler mana kuom ndalo manok, to ne giguro hembegi kendo gimukogi mana kaka Ruoth Nyasaye ochikogi. 21Bende ne nitie kinde moko mane bor polo bet ewi Hema Maler chakre odhiambo nyaka okinyi kende, to oa gokinyino, kendo jo-Israel dhi nyime gi wuoth. Kane bor polo oa ewi Hema Maler, to ne gichako mana wuoth, bed ni en otieno kata odiechieng’. 22Kata bed ni ne obet ewi Hema Maler kuom ndalo achiel kata ndalo ariyo, kata kuom due kata higa, kata bed ni obudho marom nadi, to jo-Israel ne bet mana e kambi to ne gichako wuoth mana ka oa ewi Hema Maler. 23Ne giguro hembegi kendo gipudho mana ka Ruoth Nyasaye ochikogi. Kamano ne gilamo Ruoth Nyasaye kaluwore gi chik mane Ruoth Nyasaye omiyo Musa.