Loch Uzia, ruodh Juda
(2 Weche mag Ndalo 26.3-5, 16-23)
1E higa mar piero ariyo gabiriyo mar loch Jeroboam ruodh Israel, Uzia wuod Amazia nodoko ruodh Juda. 2Ne en jahigni apar gauchiel kane ochako tich, kendo norito piny kuom higni piero abich gariyo, kodak Jerusalem, min mare ne nyinge Jekolia nyar Jerusalem. 3Timbene ne long’o e nyim Ruoth Nyasaye, mana kaka timbe Amazia wuon mare. 4To kata kamano hembko mane ni kuonde moting’ore ne ok okethi, kendo ji ne pod timo misengni kendo wang’o ubani kuondego. 5Ruoth Nyasaye nomiyo ruoth tuo mar dhoho, mi nodak e ot kar kende nyaka otho. Jotham wuode nodoko jatelo e od ruoth, morito piny,
6Weche moko mag Uzia, gi timbene duto, ondiki e Kitap weche mag Ndalo mag Ruodhi mag Juda. 7
Uzia notho, moyike but kwerene e dala Daudi. Jotham wuode nodoko ruoth kare.
Loch Zekaria, ruodh Israel
8E higa mar piero adek gaboro mar loch Uzia ruodh Juda, Zekaria wuod Jeroboam nobet ruodh Israel kuom dueche auchiel, kodak Samaria. 9Timbene ne richo e nyim Ruoth Nyasaye, mana kaka timbe kwerene. Noluwo timbe maricho mane Jeroboam wuod Nebat omiyogo jo-Israel obedo joricho. 10Shalum wuod Jabesh nojame, monege Ibleam, kendo nokawo lochne.
11Timbe moko duto mag Zekaria ondiki e Kitap Weche mag Ndalo mag Ruodhi mag Israel.
12
Kamano weche mane Ruoth Nyasaye osingorego ni Jehu, kowachone ni nyikwaye nobed ruodhi mag Israel nyaka tieng’ mar ang’wen, nochopo kare.
Loch Shalum, ruodh Israel
13E higa mar piero adek gochiko mar loch Uzia ruodh Juda, Shalum wuod Jabesh nokawo loch, morito piny due achiel, kodak Samaria. 14To Menahem wuod Gadi noa Tirza modhi Samaria. Nonego Shalum wuod Jabesh kuno, mokawo lochne.
15Koro timbe moko duto mag Shalum, kendo kaka nojamo Zekaria, ondiki e Kitap Weche mag Ndalo mag Ruodhi mag Israel.
16E ndalogo ema Menahem nokawoe Tapua, kaachiel gi mbape duto, chakre Tirza kadhi nyime. Nonego jo-Tapua duto, koriedo iye mon mayach, kendo noketho dalano chuth, nikech ne gidagi yawone dhorangach.
Loch Menahem, ruodh Israel
17E higa mar piero adek gochiko mar loch Uzia ruodh Juda, Menahem wuod Gadi nodoko ruodh Israel, morito piny kuom higni apar, kodak Samaria. 18Timbene ne richo e nyim Ruoth Nyasaye, kaka timbe maricho mane Jeroboam wuod Nebat omiyogo jo-Israel obedoo joricho. 19Ndalogo e Pul ruodh Asuria nomonjoe e piny Israel, to Menahem nomiyo Pul fedha moromo kilo alufu mia adek, mondo Pul okonye jiwo lochne obed motegno. 20Menahem noloso pesa kuom jo-Israel man gi mwandu, mochulogo ruodh Asuria, koketo ni ng’ato ka ng’ato nus kilo mar fedha. Omiyo ruodh Asuria noweyo piny Israel, mi nodok thurgi.
21Koro weche moko mag Menahem, gi timbene duto ondiki e Kitap Weche mag Ndalo mag Ruodhi mag Israel. 22Menahem notho, moluwo kwerene, mi Pekahia wuode nodoko ruoth kare.
Loch Pekahia, ruodh Israel
23E higa mar piero abich mar loch Uzia ruodh Juda ema Pekahia wuod Menahem nodokoe ruodh Israel, morito piny kuom higni ariyo, kodak Samaria. 24Timbene ne richo e nyim Ruoth Nyasaye, kaka timbe mane Jeroboam wuod Nebat omiyogo jo-Israel obedo joricho. 25To Peka wuod Ramalia, mane jaduong’ne mar lweny, kaachiel gi jo-Gilead piero abich, nojame, monege Samaria e od ruoth. Kane Peka osenege kamano, nokawo lochne.
26Koro weche moko mag Pekahia, gi timbene duto, ondiki e Kitap Weche mag Ndalo mag Ruodhi mag Israel.
Loch Peka, ruodh Israel
27E higa mar piero abich gariyo, mar loch Uzia ruodh Juda, ema Peka wuod Remalia nodokoe ruodh Israel, morito piny kuom higni piero ariyo, kodak Samaria. 28Timbene ne richo e nyim Ruoth Nyasaye, kaka timbe mane Jeroboam wuod Nebat omiyogo jo-Israel obedo joricho.
29E ndalo mag loch Peka ruodh Israel, Tiglath-pileser ruodh Asuria nobiro, mokawo Ijon gi Abel-bethmaaka gi Janoa gi Kedesh gi Hazor gi Gilead kod Galili. Kamano nokawo piny Naftali duto, motero jopinyno nyaka Asuria e tuech. 30To e higa mar piero ariyo mar loch Jotham wuod Uzia, Hoshea wuod Ela nojamo Peka wuod Ramalia, monego, mi okawo lochne.
31Koro weche moko mag Peka, kod timbene duto, ondiki e Kitap Weche mag Ndalo mag Ruodhi mag Israel.
Loch Jotham, ruodh Juda
(2 Weche mag Ndalo 27.1-9)
32E higa mar ariyo mar loch Peka wuod Remalia ruodh Israel, Jotham wuod Uzia nodoko ruodh Juda. 33Ne en jahigni piero ariyo gabich kane ochako tich, morito piny kuom higni apar gauchiel, kodak Jerusalem. Min mare ne nyinge Jerusha nyar Zadok. 34Timbe Jotham ne long’o e nyim Ruoth Nyasaye kaka timbe Uzia wuon mare. 35To kata kamano hembko mane ni kuonde moting’ore ne ok okethi. Ji ne pod timo misengni kendo wang’o ubani kuondego. Jotham ema nogero dhorangach mamalo mar Od Ruoth Nyasaye.
36Koro weche moko mag Jotham gi timbene duto, ondiki e Kitap Weche mag Ndalo mag Ruodhi mag Juda. 37E ndalogo Ruoth Nyasaye nochako ooro Rezin ruodh Aram kod Peka wuod Remalia mondo omonj jo-Juda. 38Jotham notho, moyik but kwerene e dala Daudi kwar mare. Ahaz wuode nodoko ruoth kare.