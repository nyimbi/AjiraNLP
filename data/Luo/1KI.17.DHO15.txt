Elija okoro ni oro marach biro biro
1
Elija ja-Tishbe modak e piny Gilead nowacho ni Ahab niya, “Gi nying Ruoth Nyasaye ma Nyasach Israel, kata tho ok nomok e lum, kata koth ok nochue e piny kuom hignigi, mak mana ka awacho.” 2Eka wach Ruoth Nyasaye nobiro ni Elija niya, 3“Aye ka, ichik yo wuok chieng’, kendo ipond e bath aora Kerith, man yo wuok chieng’ mar aora Jordan. 4Inimodh e aora, kendo asechiko agak mondo okelni chiemo kuno.” 5Nodhi kaka Ruoth Nyasaye nowacho, modak e bath aora Kerith man yo wuok chieng’ mar aora Jordan. 6Agak ne kelone kuon gi ring’o okinyi godhiambo, kendo nomodho e aorano. 7To bang ndalo moko aora nodwono, nikech koth ne onge e piny.
Elija gi chi liel modak Zarefath
8Eka wach Ruoth Nyasaye nobirone niya, 9
“A malo, idhi Zarefath, dala moro e piny Sidon, idag kuno, nikech asechiko chi liel moro dalano mondo opidhi.” 10Omiyo nodhi Zarefath. To kane ochopo e dhoranga dala, noyudo dhako moro ka dondo yien. Noluonge, mokwaye ni, “Omnae pi matin e agwata mondo amodhi.” 11To kane dhakono dhi, Elija nokowone wach ni, “Ikelnae kuon matin bende.” 12En to nodwoko ni, “Gi nying Ruoth Nyasaye ma Nyasachi, aonge gi gimoro motedi, mak mana sanja mar mogo modong’ e dak, kod mo matin e agulu. Koro eka adondo yien matin, mondo adhi atedgo chiemo, wacham gi wuoda, aye watho.” 13Elija nowachone niya, “Kik iluor. Dhi mondo itim kaka asewacho, to mokwongo ited kuon matin ikelna, eka bang’e ited modong’ ucham gi wuodi. 14Nimar ruoth Nyasaye owacho kama: ‘Mogo manie dak, kata mo manie agulu ok norum nyaka chop chieng’ ma Ruoth Nyasaye nokel koth e piny.’ ” 15Mi dhakono nodhi, motimo kaka Elija nowachone, kendo ne gichiemo gi joode kod Elija ndalo mang’eny. 16Mogo manie dak kod mo manie agulu ne ok orumo, kaka Ruoth Nyasaye nomiyo Elija owacho.
17Bang’ mano, tuo nogoyo wuod dhako ma wuon otno, kendo tuono nohinge, mi chunye nochot. 18Dhakono nopenjo Elija niya, “Yaye ng’at Nyasaye, in gang’o koda? Bironi osefwenyo richona koso, ma omiyo wuoda otho?” 19To Elija nodwoke niya, “Miya wuodi.” Eka nokawe kuome, moting’e kodhi kode e gorofa malo, kama nodakie mi nopiele e kitandane owuon. 20Eka noywak ni Ruoth Nyasaye, kopenje niya, “Yaye, Ruoth Nyasaye ma Nyasacha, in ema isekelo masira ni chi liel ma adakgoni kinego wuode?” 21
Eka noriere kuom nyathi didek, koywak ni Ruoth Nyasaye niya, “Ruoth Nyasaye ma Nyasacha, akwayi, yie chuny nyathini oduogi.” 22Ruoth Nyasaye nowinjo Elija, mi chuny nyathi noduogo, modoko mangima. 23Elija nokawo nyathi, molorgo koa e gorofa. Nomiye min mare, kowacho niya, “Neye! Wuodi ngima.” 24Dhakono nowacho ni Elija niya, “Kawuono eka ang’eyo ni in ng’at Nyasaye, kendo wach Ruoth Nyasaye mawuok e dhogi en adier.”