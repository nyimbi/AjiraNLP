Tho mar Musa
1Musa nowuok oa e paw Moab moidho got Nebo nyaka wi Pisga yo wuokchieng’ mar Jeriko, mi Ruoth Nyasaye nonyise piny Kanaan duto, chakre Gilead nyaka Dan, 2gi piny Naftali duto, kod piny Efraim gi Manase kaachiel gi piny Juda duto nyaka nam Mediterenia man yo podho chieng’, 3gi piny man yo milambo, kod paw holo man yo Jeriko miluongo ni Dala Othidhe, nyaka Zoar. 4
Ruoth Nyasaye nowachone niya, “Ma e piny mane asingora ni Ibrahim gi Isaka kod Jakobo ni nami nyikwagi. Asenyisigo mondo inene gi wang’i, to kata kamano, ok niidh loka, midonjie.”
5Kamano, Musa jatich Ruoth Nyasaye notho e piny Moab kuno, mana kaka Ruoth Nyasaye nosewacho, 6mi noyike e holo momanyore gi Beth-peor e piny Moab. To onge ng’ama ong’eyo liende nyaka chil kawuono.
7Musa ne otho ka jahigni mia achiel gi piero ariyo, to ne pod en ng’at matek ma wang’e bith. 8Jo Israel noywage e paw Moab kuom ndalo piero adek, nyaka ndalo miywagego norumo. 9Joshua wuod Nun nomi rieko mathoth, nikech Musa noseyieyo lwete kuome, mi jo-Israel nowinje, motimo gik mane Ruoth Nyasaye ochiko Musa. 10
Nyaka koroni janabi moro machal gi Musa, mane Ruoth Nyasaye romogo wang’ gi wang’, pok owuok e Israel. 11Paruru ranyisi gi honni duto mane Ruoth Nyasaye ooro Musa mondo odhi otim ni Farao gi joge kod piny Misri duto, 12kendo paruru timbe madongo kendo malich mane Musa otimo, ka jo-Israel neno.