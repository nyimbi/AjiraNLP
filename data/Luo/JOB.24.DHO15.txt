1“Ere gima omiyo Nyasaye ok oketo chieng’
ma ing’adoe bura ni joma ong’eye?
2Joma timbegi richo ketho kiew mondo oyud lowo madongo,
kendo gikwalo rombe mi gimedo gi jambgi.
3Bende gikwalo kenje mag nyithi kiye,
kendo gimako rwadh chi liel, ka gir singo kuom gik moholo.
4Gimono joma odhier yudo adiera monego giyudi,
kendo gimiyo joma odenyo ringo pondo.
5Kuom mano, joma odhier manyo chiemo e thim, mana ka kanj thim.
Onge kamachielo ma ginyalo yudoe chiemo ni nyithindgi.
6Ichunogi kayo puothe ma ok maggi,
kendo gipono olemo e puothe joricho.
7Otieno to ginindo ka gionge gi gima giumrego,
kata ma digigeng’go koyo.
8Koth maa e gode rodhogi,
kendo gipadore e dier lwendni mondo giyudie resruok.
9Joricho loko nyithi kiye wasumbni,
kendo gikawo nyithind joma odhier kar gope.
10To joma odhier wuotho duge,
kendo ka gikayo cham e puoth jomoko, to kech kayogi.
11Gibiyo zeituni ka giloso mo,
kendo gibiyo mzabibu ka gilosogo divai ka riyo negogi.
12Ka idhi e mier, to iwinjo ywak joma ohiny, kendo matho,
to Nyasaye ok dew lemogi!
13Nitie ji ma ok dwar ler.
Ok giwinj tiende, kendo gitamore luwo kama orienyie.
14Janek dhi nego ng’ama odhier ka pok piny oyawore.
Otieno to odhi mecho.
15Ng’at ma ja terruok rito mondo piny oimre,
kendo opando wang’e mondo kik ng’eye.
16Jokuo turo udi gotieno,
odiechieng’ to gipondo, kendo ok gidwar neno ler.
17Giluoro ler mar odiechieng’,
to mudho ema gihero.
18
“Uwacho ni, ‘Ohula yweyo ng’at ma jaricho,
kendo Nyasaye okuong’o puothe,
omiyo tinde ok odhi oti e puothene mag mzabibu.
19Jaricho duono nono e piny ma ji odakieni,
mana kaka pe duono ka chieng’ rieny e ndalo oro.
20Onge ng’ama pare, kata mana min mare bende wiye owil kode,
kudni chame kendo orumo chuth.’
21Mano timore nikech ne osando mond liete,
kendo ne ok okecho mon ma onge nyithindo.
22Nyasaye tieko joma rateke gi tekone,
kendo omiyo joricho tho.
23To kata obedo ni Nyasaye oweyogi gibedo mangima kamano,
to orangogi seche duto.
24Joricho dhi maber kuom kinde manok kende,
to bang’e giner ka buya mopudhi
kata ka tiang’ motong.
25Bende ng’ato nyalo kwer ni mano ok kamano?
Koso ng’ato dinyis malong’o ni wechena ok adier?”