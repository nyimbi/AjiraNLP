1Pako ng’at mofuwo ok owinjore,
mana kaka pe kod koth ok owinjore e ndalo keyo.
2Kuong’ ma onge gima omiyo ok nyal mako ng’ato.
Gikadho akadha ka winy mahuyo e kor polo to ok pi.
3Kaka faras owinjore gi chwat,
kendo kaka dho kanyna owinjore gi tueyo,
e kaka ng’at mofuwo bende owinjore gi goch!
4Ka idwoko ng’at mofuwo e yo mofuwo,
to inyalo doko mofuwo ka en,
5to ka ok idwoke kaka owinjore,
to onyalo paro ni oriek.
6Kioro ng’at mofuwo to ing’ado mana tiendeni iwuon,
nikech obiro keloni masira.
7Ngero ma ng’at mofuwo ogoyo
wengni mana ka tiend rang’ol.
8Kipako ng’at mofuwo,
to ichalo mana gi ng’at motueyo kidi e orujre.
9Ngero ma ng’at mofuwo goyo
chalo mana gi kudho mochwowo lwet ng’at momer.
10Ng’at ma ndiko ng’ato ang’ata moyudo
chalo gi ng’at matho diro aserni adira,
ka hinyogo ji duto.
11
Ng’at mofuwo ma nwoyo gima ofuwo ma osetimo
chalo gi guok modok nang’o ng’okne.
12Ber bedo ng’at mofuwo mogik
moloyo bedo ng’at maparo ni riek, to chutho ok riek.
13Ng’at ma jasamwoyo wacho ni sibuor ni oko, omiyo ok owuogi.
14Jasamuoyo lokore aloka e kitanda,
mana kaka dhoot malworore e pata.
15Ji moko nyap ahinya, ma ok nyal kata mana nyamo chiembgi.
16Ng’at ma jasamwoyo paro e chunye ni oriek moloyo ji abiriyo mariek.
17Kidonjo e wach ma ok mari
to ichalo mana gi ng’at mamako guok gi ite.
18Ng’at ma wuondo wadgi, to eka wacho ni ongere angera
19chalo gi janeko ma tho diro aserni gi tong’ adira.
20Ka yien onge, to mach tho.
Kamano bende, ka jakuoth onge, to miero orumo.
21Kaka mirni miyo mach ng’ang’ni,
kendo kaka yien miyo mach liel,
e kaka kwinyo bende ero miero.
22Mano kaka weche kuoth mit!
Gidonjonwa mana kaka chiemo mamit ridore e iwa.
23Weche mamit mawuok e chuny marach
chalo gi agulu mochue marachrach,
to owir gi range mang’ang’ni.
24Jasigu nyalo wuoyo kodi mamit gi dhoge,
to chutho chunye maiye wuondi awuonda.
25Kata obedo ni wechenego mit kamano,
to kik iyie kode, nikech chunye sigu opong’o.
26Onyalo wuondore ni oonge gi sigu,
to kata kamano gik maricho motimo biro nenore e lela.
27Ka ng’ato okunyo ni wadgi bur, to en ema onyumore e burno.
Kata ka ong’ielo kidi mondo ohinygo wadgi,
to en ema kidino ng’ielore kuome.
28Lep mawacho miriambo, mon gi adiera,
kendo dhok ma pero ji kelo masira.