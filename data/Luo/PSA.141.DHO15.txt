Lemo mar odhiambo
1A Ruoth Nyasaye, akwayi ni mondo ikonya piyopiyo!
Yie iwinja ka aluongi.
2
Lemona mondo obedni ka ubani miwang’o e nyimi,
kendo bedena mating’o malo
mondo obedni ka misango mar odhiambo.
3A Ruoth Nyasaye, ket jarit e dhoga,
mondo orita, kik awach gima ok owinjore.
4Rita mondo kata mana gombo timo richo kik agombi,
kata kik akony joricho timo timbegi mamono.
Bende kik iwe abed kodgi kaachiel e sewni maggi.
5Ng’at makare nyalo kuma, kendo kwera gi ng’wono,
to ok nawe jaricho wir wiya gi mo,
nikech pile alemo mondo timbene maricho okethre.
6Chieng’ ma iwito ruodhigi piny ewi lwendni,
to ji noyie ni wechena gin adier.
7Chokegi noke e dho bur liel,
mana ka agulu motore, mi ong’inyore matindo tindo.
8To an, A Ruoth Nyasaye, wang’a osiko kuomi,
kadwaro mondo irita.
Adier, kik iwe atho!
9Rita kuom obadho ma gisechikona.
Ee, resa kuom obeto mag joricho.
10Mad joma timbegi mono mok e obathgi giwegi,
ka an to akadho mak gimoro ohinya.