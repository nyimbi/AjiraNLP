Esta odhi e nyim ruoth
1 Chieng’ mar adek, kane Esta osetieko lemo, ne olonyo lep ywak, morwakore gi lep duong’. Kane osetimo kamano nomedo ywak ni Nyasaye marito ji duto kendo resogi. Bang’e nodhi ir jotichne manyiri ariyo, koyiengore kuom achiel kaka mon moluor ne timo. Nyako machielo to ne luwo bang’e komako nangane mabor. Chia wang’e ne rieny kalombo wang’, ka gima omor ahinya, to kata kamano luoro ne opong’o chunye. Ne gikadho dhoiudi duto nyaka ne gichopo e nyim ruoth. Ruoth ne obet e kome mar duong’, konenore malich ahinya, kendo korwakore gi lepe mag duong’ man gi dhahabu marieny, gi kite ma nengogi tek kendo manyiwni. Ruoth ne oting’o wiye ka lela wang’e nyiso duong’ ma en-go mong’iyo Esta gi mirima. Kane Esta oneno kamano, lioro nomake mi both opodho piny, ka chunye onyosore kendo ka kit wang’e olokore. Ne oteno wiye kuom jatichne, to Nyasaye nomiyo chuny ruoth olokore mobedo mamwol, mi ochikore koa e kome mar duong’. Nodhi ir Esta momake, kokwake nyaka chop chunye nodwogo, kohoye gi weche mamwol. Nowachone niya, “En ang’o Esta? An owadu. Kik iluor, nikech ok ibi tho. In chikwa ok omaki to omako mana ji mamoko. Bi ira.” 2Eka nokawo ludh duong’ mar dhahabu moketo e gok Esta, kendo nomedo kwake kowachone ni, “Kik iluor, to wuo awuoya koda.” Esta nowachone niya, “Kane aneni, ne ichalona malaika mar Nyasaye, omiyo luoro ne omako chunya nikech duong’ ma in-go. In gi kido maber miwuoro, kendo wang’i nyiso ng’wono adier.” To kane pod oyudo Esta wuoyo, chunye ne ochako oa kendo. Luoro ne omako ruoth, mi jotichne duto ne otemo duogo chuny Esta. 3Ruoth nopenje niya, “Esta, en ang’o midwaro? Wachna nikech gimoro amora mikwayo to anamiyi, kata dabed mana ni en dir pinya.” 4Esta nodwoke niya, “Ruoth kiyie to ibi kawuono gi Haman e sawo ma aselosonu.” 5Ruoth nochiko mondo oom Haman piyopiyo, mondo gima Esta dwaro otimre. Kamano ruoth kod Haman nodhi e chiemo mane Esta oloso. 6To kane pod gimetho, ruoth nowacho ni Esta niya, “Nyisa gima idwaro mondo amiyi. Kwaya akwaya, nikech kata da en mana dir pinya, to ayie miyi.” 7Eka Esta nodwoko niya, “Gima akwayo, kendo adwaro ema: 8ka ihera, kendo ineno ni ber miya gima akwayo, to yie kiny oduog gi Haman e chiemo ma kiny nalosnu, eka kiny nakwayi gima adwaro kaka iwacho.”
Olos yath mondo olierie Mordekai
9Haman nowuok kanyo ka mor ahinya. To ka noneno Mordekai e dhoranga ruoth, ka ok ochung’ne mondo omiye duong’, mirima nomake ahinya. 10To ne ogeng’o mirimbe modhi adhiya dala. Eka nooro wach moluongne osiepene kod Zeresh chiege, 11monyisogi kaka mwandune ng’eny, kendo kaka nyithinde thoth, bende kaka ruoth osemiye duong’ moloyo jodong ruoth mamoko duto. 12Nomedo wacho niya, “To bende an ema Esta mikach ruoth nende oluonga mondo achiem gi ruoth. 13To mago duto ok nyal miya mor ka pod aneno Mordekai ma ja-Yahudi ka tiyo e dhoranga ruoth.” 14Eka Zeresh chiege kod osiepene duto nong’adone rieko, ka giwacho niya, “Los yath ma borne oromo mita piero ariyo gabich, kendo kiny ilos gi ruoth mondo olier Mordekai e yadhno. Eka inyalo dhi gi ruoth e chiemo ka chunyi ler.” Wachno ne ber ni Haman, mi nogolo chik mondo olos yadhno.