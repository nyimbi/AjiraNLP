Rieko odhiero dhano ng’eyo
1“Nitie buche ma ikunyoe fedha
kendo nitie kuonde ma ipidhoe dhahabu.
2Ji kunyo chuma e lowo,
kendo gilenyo mula mondo gigol kuom kite.
3Ji manyo kite kuonde motimo mudho ma ndiwa,
kendo gidhi kuonde matut mondo gikunygie.
4Gikunyo yore kuonde ma ng’ato pok odakie,
kata ma tiend dhano pok onyono.
Kuondego gitiyoe kendgi
ka giliero e tonde ei buchego.
5Lowo to ema chiemo wuokie,
to pinyne ibaroe lwendni gi mach.
6Lwendnigo ema kite ma nengogi tek wuokie,
to buru ema oting’o dhahabu.
7Onge otenga maneno yore manie buchego,
kendo kata mana wang’ achuth mabith ok nyal nenogi.
8Bende onge sibuor kata ondiek mager mawuotho e yore machilgo.
9Ji baro lwendni marateke
kendo githulo gode gi tiendegi.
10Gitucho lwendni manie gode
kendo giyudoe kite ma nengogi tek.
11Gikunyo nyaka gichop kuonde ma aore ochakoree,
ma gigol oko gik mopondo.
12Koro rieko to iyudo kanye?
Koso ere kuma ng’eyo wuokie?
13Rieko ok nyal yud kuom dhano,
kendo onge ng’at mong’eyo kuma diyudee.
14Kuonde matut mag nembe kwer ni, rieko ok nyal yud kuomgi.
15Rieko ok nyal ng’iew gi fedha kata gi dhahabu,
16bende dhahabu maler kata kite ma nengogi tek
ok nyal romo gi nengone.
17Nengone tek moloyo fedha,
kendo tek moloyo kata mana gima olos gi dhahabu
kata marieny ka glas.
18Nengo mar rieko tek
moloyo kite mabeyo duto ma nengogi tek,
19kendo ber mare ok nyal pim gi dhahabu malerie moloyo.
20Koro rieko to iyudo kanye?
Koso ere kuma ng’eyo wuokie?
21Onge gima ngima manyalo nene,
kata mana winy mahuyo bende ok nene.
22Koda ka tho gi masira bende oyie ni
gisewinjo mana humbe kende.
23Nyasaye kende ema ong’eyo yo madhi e rieko
Ee, mana en ema ong’eyo kuma iyudee.
24Nikech en ema oneno giko piny,
kendo en ema oneno gik moko duto manie bwo polo.
25Ka ne Nyasaye omiyo yamo teko,
mi opimo duong’ mar nam,
26kendo ka ne oparo kuma koth onego chwee,
kod yore ma rumbi biro luwo,
27Eka ne oneno rieko, mopimo berne kaka chal
mi nonwang’o ni ober.
28
Bang’e nowacho ni dhano niya,
‘Ka idwaro bedo gi rieko, to nyaka iluor Ruoth Nyasaye,
kendo ka idwaro bedo gi ng’eyo, to nyaka iwe richo.’