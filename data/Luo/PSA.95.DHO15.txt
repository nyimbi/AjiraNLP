Wer mipakogo Nyasaye
1Biuru wapak Ruoth Nyasaye gi wer.
Waweruru gi mor ni jaritwa kendo jawarwa!
2Wadhiuru e nyime kwagoyone erokamano,
kendo wawerne wende mag pak gi ilo
3nikech Ruoth Nyasaye en Nyasaye maduong’.
En e ruoth maduong’ie moloyo nyiseche duto.
4Hohini matut mag piny ni e lwete,
kendo gode maboyo bende mage.
5En gi loch kuom nam, nikech en ema ne olose.
Piny bende mare, nikech en ema ne ochueye.
6Biuru, wakulre piny e nyim Ruoth Nyasaye ma Jachuechwa,
mondo walame, kwagoyone chongwa piny,
7
nimar en e Nyasachwa.
Wan joge, kendo oritowa kaka jakwath rito jambe.
Winjuru dwonde kawuono! Owacho ni,
8
“Kik wiu dok matek kaka ne wi kwereu odoko matek,
kane gin Meriba,
chieng’ mane gin Masa e thim cha.
9Ne gitema kanyo,
kata obedo ni ne giseneno gik mane atimonigi.
10Ne asin kodgi kuom higni piero ang’wen, mi awacho niya,
‘Gitamore winjo chikena, kendo ok ging’eyo yorena.’
11
Mirima ne omaka, mi akuong’oira ni,
‘Ok ginidonj e piny mane adwaro miyogie yueyo.’ ”