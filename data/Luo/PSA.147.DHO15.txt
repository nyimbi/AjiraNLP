Wer mipakogo Nyasaye kuom guedho Jerusalem
1Pakuru Ruoth Nyasaye!
En gima ber, wero ni Nyasachwa wende pak.
Adier, goyone erokamano long’o kendo owinjore.
2Ruoth Nyasaye chako gero jerusalem kendo.
Oduogo jo-Israel mane oter e tuech,
3bende oduogo chuny joma genogi oserumo,
kendo othiedho adhondegi.
4Osekwano sulue, mi okeyo kar rombgi,
kendo oluongo moro ka moro gi nyinge.
5Ruoth Nyasaye duong’ miwuoro,
bende riekone lach mokadho apima.
6Oting’o joma obolore malo,
joricho to ochwado piny e lowo.
7Weruru ni Nyasachwa wende pak,
kugoyone thum mamit.
8Oyaro boche polo e kor polo,
kendo okelo koth e piny,
lum bende omiyo loth e gode.
9Ochiwo ni le chiembgi,
kendo omiyo nyithi agak chiemo ka giywakne.
10Teko mar farese kata teko mar jolweny,
ok ema mi Nyasaye mor,
11to obedo mamor mana gi joma oluore
kendo man gi geno kuom herane mosiko.
12Weruru ni Ruoth Nyasaye, un jo-Jerusalem.
A yaye, jo-Sayun, pakuru Nyasachu.
13Oseketo lodi motegno e dhorangeyeu,
kendo oseguedho jou.
14Osekelo kue e tong’ pinyu,
kendo osemiyou cham mabeyo mogundho.
15Ogolo chik ni tung’ piny gi tung’ piny,
kendo wachne chopo piyo ka diemo wang’.
16Okelo pe mopedhore ka pamba,
kendo okiro tho mamoko e lum mana ka buru.
17Ooro kite mag pe mana ka kit ombo,
bende okelo koyo, mi pi lokre pe.
18Bang’e ogolo chik, kendo pe leny nono.
Bende okelo yamo, kendo pi chako mol.
19Onyiso nyikwa Jakobo wachne.
Ee, ogolo chikene gi buchene ni jo-Israel.
20Onge oganda moro machielo ma osetimone kamano,
kata ma osepuonjo chikene.
Pakuru Ruoth Nyasaye!