Lemo mar yudo resruok e lwet wasigu
(Zaburi 108.6-13)
1A Nyasaye, isedagiwa, kendo isemiyo olowa.
Mirima osemaki kodwa, to koro yie iduog irwa.
2Isemiyo piny otetni, mobarore tiarara,
to koro los kuonde mobarorego, nimar ochiegni kethore chuth.
3Isemiyo jogi oneno thagruok mang’eny miwuoro!
Adier, isemiyo wakwang’ ka joma omadho kong’o makech!
4Ne ichungo bandera, mondo joma oluori ochokre,
to ne gilokore, mi giringo wasikgi.
5Reswa gi tekoni, kendo winj lemowa,
mondo joma ihero oyud konyruok.
6Nyasaye nowuoyo gie kar dakne, kowacho niya,
“Kaka koro aselocho, abiro dhi mondo apog dala mar Shekem,
kaachiel gi holo mar Sukoth ni joga.
7Piny Gilead gi piny Manase gin maga.
Efraim en oguta, kendo Juda en ludha mar loch.
8Piny Moab to nobed mana karacha mar lwok,
kendo Edom nobed kama aboloe wuochena.
Bende jo-Filistia ne paro ni diloya, mi go mahu adier?”
9A Nyasaye, en ng’a mabiro tera e dala mochiel motegno?
Koso en ng’a ma notelna ka tera e dala mar Edom?
10Bende en adiera ni isedagiwa?
Donge ibiro dhi e lweny gi jolwenjwa?
11Konywa kedo gi wasikwa,
nimar kony mar dhano ok nyal gimoro!
12Ka Nyasaye konyowa, to wabiro kedo gi chir,
nikech en ema obiro loyonwa wasikwa.