Gik ma onego ji tim mondo oduog ir Ruoth Nyasaye, mi oguedhgi
1“Ka gueth kod kuong’ ma aketo e nyimugo duto osetimorenu, muparo wechena e pinje ma Ruoth Nyasaye ma Nyasachu oseteroue, 2mi uduogo ire gi chunyu duto, kaachiel gi nyithindu, mana kaka chike ma amiyougi dwaro, 3to Ruoth Nyasaye ma Nyasachu nong’wonnu, mi nochak omi udhi nyime maber kendo. Enochak ochoku kendo kanyakla, kogolou e pinje duto mane okeyoue. 4Kata obedo ni osekeyou e tung’ piny gi tung’ piny kamano, to nochak ochoku kaachiel kendo. 5Ruoth Nyasaye ma Nyasachu nodwoku e piny kwereu mondo udagie. Enomi unya mang’eny, kendo ubed gi mwandu mathoth moloyo kwereu. 6Ruoth Nyasaye ma Nyasachu nomi chunyu gi chuny nyikwau tim gik ma odwaro, mondo uhere gi chunyu duto kendo gi adiera, eka ubed mangima. 7Bang’e Ruoth Nyasaye ma Nyasachu nolok kuong’go duto ni wasiku, kendo ni joma sandou. 8Unuchak uluor Ruoth Nyasaye kendo, mi unurit chikene duto ma amiyou kawuonogi. 9Ruoth Nyasaye ma Nyasachu nomedu mwandu mang’eny moloyo. Unubed gi nyithindo mathoth, gi jamni mang’eny, kod cham mogundho. Enobed mamor komiyou mwandu, mana kaka nobedo mamor komiyo kwereu mwandu, 10to mana ka uluore, murito chikene gi buchene kaka ondiki e kitabu mar chikni, kendo ka uduogo ire gi chunyu duto kendo gi adiera.
11“Chik ma amiou kawuononi ok en chik matek, to bende ok en kuma bor. Ok en e polo ma dimi uwach ni, 12
‘Ng’ama didhinwa malo e polo mondo oomnwa chikno, kendo opuonjwa, eka warite?’ 13Bende ok en loka nam, ma dimi uwach ni, ‘Ng’ama ding’adnwa nam mondo okelwago, mi opuonjwa, eka warite?’ 14To wach Nyasaye chiegni kodu ahinya, kendo en mana e dhou kendo e chunyu, omiyo ritogo yot.
15“Neuru, kawuono aketo gik moko ariyo e nyimu mondo uyier. Gin ngima gi ber, kata tho gi rach. 16Ka umako chik Ruoth Nyasachu ma amiyou kawuono, muhere kuluwo yorene, kendo urito chikene gi buchene, to unubed mangima, mi ununya mang’eny, kendo Ruoth Nyasaye ma Nyasachu noguedhu e piny ma ubiro donjoe mondo ukaw. 17To kuweye, mubaro kudhi lamo nyiseche mamoko kendo ukulorunigi, 18to ng’euru maler ni karu nolal nono, kendo ok unudag aming’a e piny ma ubiro donjoe mondo ukaw, kuseng’ado aora Jordan. 19Koro aluongo polo gi piny mondo obed joneno ni aseketo gik moko ariyo e nyimu mondo uyier. Gin ngima gi gueth, kata tho gi kuong’. To yieruru ngima, mondo udag maber kaachiel gi nyikwau. 20
Heruru Ruoth Nyasaye ma Nyasachu, kuwinjo wachne, kendo kuketo chunyu kuome. Mano nomi ubed mangima, kendo udag aming’a e piny mane osingore ni kwereu ma Ibrahim gi Isaka kod Jakobo.”