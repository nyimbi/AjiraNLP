Lemo mar ng’at maywagore kuom richone
1A Ruoth Nyasaye, kik ikwera kikecho,
kendo kik ikuma gi mirima.
2Isebaya gi asere mi ichwowa,
kendo lweti odiya piny.
3Atuo malich nikech mirimbi.
Denda duto tuo ogoyo nikech richona.
4Achako nyumora e ataro mar richona.
Pek mar richona ohewa ting’o.
5Adhondena top kendo ng’ue,
nikech gik mofuwo masetimo.
6Tuono odola, kendo otieka chuth.
Odiechieng’ duto, achalo ng’ama ywago ng’at motho.
7Denda duto wang’a ka mach,
kendo onge kamoro e denda ma ok rama.
8Anyosora kendo denda duto oriemo marach.
Chunya chandore, kendo achur malit.
9A Ruoth Nyasaye, ing’eyo gima adwaro,
kendo churna bende ok okia.
10Adundona guecho, kendo tekra orumo.
Mor mar wang’a bende oselal.
11Osiepena gi jogweng’wa ok nyal sudo buta nikech adhondena.
Kata mana joodwa bende obet mabor koda.
12Joma dwaro nega chikona obadho,
kendo jogo ma dwaro hinya bwoga gi weche maricho.
Odiechieng’ duto gihangona wach mondo gihinya.
13To achalo ng’at ma ite odino ma ok winj wach,
kendo ka momo ma ok nyal wuoyo.
14Adier, achalo ng’at ma ok nyal kwero wach,
mana ka gima ita odino.
15A Ruoth Nyasaye, in ema ageno kuomi, kendo in ema inidwoka.
16Kik iwe wasika gona siboi kuom chandruok ma an goni,
bende kik iwe gichamna nyadhi ka achwanyora mi apodho.
17Adier, achiegni podho, kendo rem osiko koda.
18Ahulo richona, kendo ka aparogi, to kibaji ema goya.
19Wasika to dendgi beyo kendo gin rateke.
Ji mang’eny mon koda kayiem nono.
20Joma chulo rach kar ber mon koda nikech atimo gik makare
21A Ruoth Nyasaye, kik ijwang’a,
kendo kik ibed mabor koda, yaye Nyasacha.
22A Ruoth Nyasacha ma jawarna, reti mondo ikonya!