1Dwoko mamuol ema kueyo mirima,
to dwoko makwiny jimbe ajimba.
2Ka ng’at mariek wuoyo to wachne lombo ji.
Ng’at mofuwo to rodho weche maonge tich.
3Ruoth Nyasaye neno gik matimore kamoro amora.
Orango joma beyo gi joma richo mana machalre.
4Weche mang’won kelo ngima.
Weche maricho to nyoso chuny.
5Ng’at mofuwo ochayo puonj wuon mare,
to ng’at mariek winjo kikwere gimoro.
6Joma kare nigi mwandu mang’eny e miechgi,
to gik ma joricho yudo kelonigi mana chandruok.
7Lew ng’at mariek lando rieko.
Ng’at mofuwo to wechene obam.
8Ruoth Nyasaye mor ka joma ber lame,
to omon gi misengni ma joricho chiwone.
9Ruoth Nyasaye mon gi timbe joma richo,
to ohero joma timo gik makare.
10Ng’at mobaro moweyo yo makare biro yudo kum malit,
kendo ng’at modagi ni ok kwer biro tho.
11Ruoth Nyasaye ong’eyo gik matimore
kata mana e piny joma otho.
Koro ere kaka dhano dipandne paro manie chunye?
12Ng’at ma jasunga ok dwar mondo okwer,
omiyo ok odhi ir joma riek mondo ong’adne rieko.
13Ka ng’ato mor, to obwonjo.
Ka en gi parruok to chunye nyosore.
14Ng’at ma weche donjone dwaro puonjruok,
to joma ofuwo mor amora gi fupe.
15Ngima mar jachan en thagruok mochwere.
Chuny motegno to mor amora pile.
16Ber bedo jachan moluoro Ruoth Nyasaye
moloyoo bedo gi mwandu makelo chandruok.
17Ber chamo alot kama oherie,
moloyo chamo ring’o malit kama ochayie.
18Ng’at ma iye wang’ piyo ero miero,
to ng’at ma hore mos kelo kue.
19Yo ma jasamwoyo luwo otimo kudho lilo.
Ng’at ma ratego to luwo yo maler.
20Wuowi mariek miyo wuon mare mor.
Ng’at ma charo min to ofuwo.
21Joma ofuwo mor amora gi fupgi,
to ng’at mariek timo mana gima ber.
22Ka onge jong’ad rieko,
to ji ok tim gik ma gichano,
to ka jong’ad rieko ng’eny,
to gik ma gichano dhi maber.
23Ka ng’ato odwoko wach maber, to obedo mamor.
Adier, wach mowinjore gi sane, ber manade!
24Ng’at mariek idho yo matere e ngima,
to ok oluw yo maridore kochomo tho.
25Ruoth Nyasaye biro ketho miech josunga,
to enorit mwandu mag mond liete.
26Ruoth Nyasaye mon gi paro maricho,
to weche mang’won long’one.
27Ng’at ma gombo bedo gi mwandu e yor miganga
keto joode e chandruok, to ng’at modagi chamo asoya nodag aming’a.
28Joma beyo paro matut kapok odwoko wach.
Joma timbegi richo to dwoko wach piyopiyo,
kendo wechegigo kelo chandruok.
29Ka joma kare lemo, to Ruoth Nyasaye winjo.
Joricho to ok dew.
30Wang’ mamor duogo chuny,
kendo wach maber miyo del bedo mangima.
31Ng’at ma chiko ite kikwero
bedo e kanyakla mar joma riek.
32Ng’at ma tamore puonj hinyore kende owuon,
to ng’ama yie kikwero medo bedo mariek.
33Luoro Ruoth Nyasaye puonjo ji rieko,
kendo bedo mamuol kelo luor.