Loch Abija ruodh Juda
(1 Ruodhi 15.1-8)
1E higa mar apar gaboro mar loch Jeroboam, Abija nodoko ruodh Juda. 2Norito piny kuom higni adek kodak Jerusalem. Min mare ne nyinge Mikaya nyar Uriel ja-Gibea.
Ne nitie lweny e kind Abija gi Jeroboam. 3Abija nowuok gi oganda jolweny moyier marateke alufu mia ang’wen, kendo Jeroboam nochano jolweny moyier marateke alufu mia aboro momanyore kod jo-Abija. 4Abija nodhi mochung’ ewi got Zemaraim manie piny gode mag Efraim, mokok niya, “Winjuru in Jeroboam gi jo-Israel duto! 5Donge ung’eyo ni Ruoth Nyasaye ma Nyasach Israel nomiyo Daudi gi nyikwaye loch Israel nyaka chieng’ kotimo kodgi singruok ma ok kethre? 6To kata obedo kamano Jeroboam wuod Nebat jatich Solomon wuod Daudi nopiem gi ruodhe. 7Kendo jomahundu manono noriwore kode mokwedo Rehoboam wuod Solomon ka ne pod en rawera ma chunye yom, kendo ma ok nyal sirogi.
8“To koro uparo ni unyalo dagi loch ma Ruoth Nyasaye nomiyo nyikwa Daudi mana nikech ung’eny, kendo un gi nyiroye mag dhahabu mane Jeroboam omiyou mondo obed nyisecheu? 9Donge useriembo jodolo mag Ruoth Nyasaye ma nyikwa Harun kod jo-Lawi, muketo jodolou kaka jopinje mamoko timo? Ng’ato ang’ata mobiro koyiedhore gi nyarwath kata gi imbe abiriyo nyalo doko jadolo ni gik ma ok Nyasaye. 10Wan to Ruoth Nyasaye e Nyasachwa, kendo ok waseweye. Wan gi jodolo ma nyikwa Harun kod jo-Lawi ma konyogi. 11Giwang’o ni Ruoth Nyasaye misengni kod ubani mang’we ng’ar okinyi godhiambo kendo giketo makati e nyime e mesa mar dhahabu maler, kendo girito sis taya gi techene mondo oliel otieno kotieno. Kamano waritoo chik Ruoth Nyasaye ma Nyasachwa, to un useweye. 12Neuru kaka Nyasaye ni kodwa, kotelonwa. Neuru kaka jodolone ting’o tungegi mag lweny ma gibiro goyo mondo warad kodu. Un jo-Israel kik uked gii Ruoth Nyasaye ma Nyasach kwereu, nimar ok unyal loye.”
13Jeroboam nosepando jolweny moko mondo opo jo-Juda gi yo ka ng’egi. Kamano ogandane mar jolweny ne nie nyim jo-Juda, to joma opondo ne ni kang’e gi. 14Kane jo-Juda ong’icho, ne gipo ka gineno jolweny koni gi koni, mi giywak ni Ruoth Nyasaye, kendo jodolo nogoyo tung’. 15Eka jo-Juda nogiyo, kendo kane gigiyo kamano, Nyasaye nokeyo Jeroboam kod jo-Israel duto e nyim Abija gi jo-Juda. 16Jo-Israel noringo jo-Juda, mi Nyasaye nochiwogi e lwet jo-Juda. 17Abija kod joge ne onegogi malich ahinya, mi jo-Israel marateke moyier alufu mia abich notho. 18Kamano ne olo jo-Israel chieng’no. Jo-Juda to ne olocho nimar ne gigeno kuom Ruoth Nyasaye ma Nyasach kweregi. 19Abija nolawo Jeroboam, mokawo mieche moko, kaka Bethel gi Jeshana gi Efron kod mier mokiewo kodgi. 20Loch Jeroboam ne ok ochako obedo motegno kendo e ndalo mag Abija. Bang’e Ruoth Nyasaye nochwade motho. 21To loch Abija nomedo gurore motegno. Nokendo mon apar gang’wen, monywolo yawuowi piero ariyo gariyo, gi nyiri apar gauchiel. 22Koro weche moko mag Abija gi timbene duto ondiki e kitap Iddo janabi.