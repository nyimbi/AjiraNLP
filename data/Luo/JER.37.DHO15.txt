Otue Jeremia
1
Nebukadnezar ruodh Babulon noketo Zedekia wuod Josia ruodh Juda kar Jekonia wuod Jehoyakim. 2To ruoth Zedekia kata jotelo mage kata mana joge ne ok odewo weche mane Ruoth Nyasaye onyiso Jeremia janabi mondo owachi.
3Ruoth Zedekia nooro Jehukal wuod Shelemia kod Zefania wuod Maaseya ma jodolo ir Jeremia mondo giwachne niya, “Yie ilamnwa Ruoth Nyasachwa.” 4E ndalono noyudo ka pok otue Jeremia, kendo ne pod odak adaka gi ji kapod en thuolo. 5E kindeni jolweny mag Farao nowuok Misri, kendo kane jo-Babulon mane oyudo monjo Jerusalem owinjo kamano, ne giweyo monjo Jerusalem.
6Eka Ruoth Nyasaye ma Nyasach Israel nowacho ni Jeremia janabi, 7“Ruodh Juda osekwayi mondo ipenjne wach kuoma. Nyise ni jolweny mag Farao ma osebiro mondo okonye biro dok thurgi Misri. 8Bang’e jo-Babulon biro duogo, mi gimonj Jerusalem, kendo gikawe mi giwang’. 9An Ruoth Nyasaye anyisou ni kik uwuondru ka ugalo ni jo-Babulon ok nochak oduogi, nikech adier, gibiro duogo. 10To kata kapo ni uloyo jolweny duto mag Babulon ma monjougo, mi odong’ mana joma ohinyore ma nindo aninda, e hembegi, to joma ohinyorego pod dia malo, mi wang’ Jerusalem pep.”
11Kane jolweny mag Babulon oweyo monjo Jerusalem, nimar jolweny mag Farao ne biro, 12Jeremia notemo wuok Jerusalem mondo odhi e piny Benjamin opognee mwandu mag joodgi. 13To kane ochopo e dhorangach miluongo ni Ranga Benjamin, jatend jolweny mane tiyo kanyo, ma nyinge Irija wuod Shelemia ma nyakwar Hanania, nochunge, mi owachone niya, “Iringo idok ni jo-Babulon!” 14Jeremia to nodwoke ni, “Ooyo, ok adognigi.” To Irija ne ok nyal winjo wachne, omiyo ne omake mi otere e nyim jodongo. 15Kane jodongogo oneno Jeremia, ne gikecho kode ahinya, mi gigolo chik mondo ochwade, kendo olorne e od Jonathan ma jang’ad ni ruoth rieko. (Od Jonathanno ne koro olok od tuech.) 16Ne giketo Jeremia e od tuech manie bwo lowo, mi odak kuno aming’a,
Ruoth Zedekia owuoyo gi Jeremia
17Ruoth Zedekia nogolo chik moter Jeremia ire, kendo kane Jeremia obiro, nopenje ling’ling’ niya, “Bende Ruoth Nyasaye osewachoe wach moro?” Jeremia nodwoke niya, “Ee, osewacho wach moro!” Eka nodhi nyime kowachone ni ruodh Babulon biro make. 18Bang’ mano Jeremia nopenjo Zedekia niya, “Ere gima asekethoni kata ni jodongi kata ni jogi momiyo iketa e tuech? 19Tinde ere jonabi magi mane onyis ni ruodh Babulon ok bi monjo pinyni? 20Omiyo jaduong’, akwayi ni ichik iti, kendo itim gima awacho. Kiyie, to kik idwoka e od Jonathan ma jang’adni rieko, nimar ka idwoka, to en adier ni abiro tho kuno.”
21Omiyo ruoth Zedekia nogolo chik mondo otue Jaremia e laru mar od jorit. Ne imiye makati achiel odiechieng’ kodiechieng’ mogol kuom jolos makati, nyaka makati duto norumo Jerusalem. Kamano Jeremia nosiko asika kotue e laruno.