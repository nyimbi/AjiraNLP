Wend Debora gi Barak
1Chieng’no Debora gi Barak wuod Abinaom nower niya,
2“Pakuru Ruoth Nyasaye,
nikech jo-Israel duto gi jotendgi
nochiwore ni lweny.
3Winjuru, un Ruodhi!
Chikuru itu, un jotelo!
Abiro goyo thum,
kawer ni Ruoth Nyasaye
ma Nyasach Israel.
4Kane Ruoth Nyasaye owuok
oa Seir e piny Edom,
piny noyiengni,
kendo polo notetni,
mi boche polo noton piny mang’eny.
5
Gode noyiengni e nyim Ruoth Nyasaye mar Sinai,
ma Nyasach Israel.
6E ndalo Shamgar wuod Anath,
kendo e ndalo Jael,
joohala ne ok nyal dhi e wuoth,
jowuoth ne luwo mana yore mogondore ogondore.
7Miech Israel nodong’ nono,
nyaka nabiro an Debora.
Nabiro mabedo ka min ji e Israel.
8Ne giyiero nyiseche manyien.
Ne gilamo mana jochiende.
Kuot kata tong’ ne ok nyal yudi
kuom jo-Israel alufu piero ang’wen.
9Un jotend Israel,
beduru gi sunga!
Un jo-Isarel mane ochiwore ni lweny,
denduru Ruoth Nyasaye.
10Un joidh kenje marachere,
kod un joma obet e lewni mabeyo mopedhi,
kata un joma wuotho awuotha gi tielo,
paruru ane gik mosetimorenigi.
11Winjuru dwond jower magoyo thum,
kuonde ma mon umboe.
Gipako Ruoth Nyasaye kuom lochne,
nikech obedo kaka thwon jo-Israel.
Jo-Ruoth Nyasaye nolor,
kowuok e miechgi.
12Chiew! Chiew, in Debora!
Chiew! Chiew, ichak wer.
A malo Barak!
Wuod Abinoam, imak ji mang’eny!
13Eka jolweny nolor gi jotendgi.
Jo-Ruoth Nyasaye nolor ire,
ka gikore ni lweny.
14Jo-Efraim nobiro,
moriedo ni lweny gi chir,
ka giwacho niya,
‘Wan kodu, un jo-Benjamin!
Oweteu ni ka!’
Jotend jolweny nobiro koa Makir,
kaachiel gi jo-Zebulun
ma nomako ludh jodong lweny.
15Jodong Isakar ne ni kod Debora e lweny.
Ee, jo-Isakar noluwo Barak.
Giduto ne giluwe,
mi gimwomore nyaka e holo.
To jo-Reuben ne onge winjruok e kindgi giwegi,
ka giparo gima onego gitim.
16Ang’o momiyo ne udigni,
mudong’ e kund rombe,
kuwinjo mana jokwath
kaluongo rombegi?
17Jo-Gilead bende nodong’
loka Jordan.
To ang’o momiyo jo-Dan nodong’
kuma yiedhi gowoe?
Jo-Asher nobet e dhonam,
kuma aore wuokie.
18To jo-Zebulun nochiwo ngimagi nyaka kar tho.
Jo-Naftali bende nochiwore kamano
e paw lweny mane nie got.
19Ruodhi nobiro mokedo Taanak,
but aora mar Megido.
Ee, ruodhi mag Kanaan nokedo,
to ne ok giyako fedha.
20Sulue manie polo bende nokedo gi Sisera.
21Aora Kishon maringo matek noyuoyo jo-Sisera!
Adier, aora Kishon nogeng’onigi.
Yaye chunya, tim teko!
22Tiend faresegi ne goyo koko ka ringo.
23Malaika mar Ruoth Nyasaye owacho ni,
‘Kuong’uru Meroz kod joma odakie gi kuong’ malit,
nikech ne ok gibiro mondo gikony Ruoth Nyasaye.
Ne ok gikonyo Ruoth Nyasaye kata joge mag lweny.’
24Oguedh Jael chi Heber ja-Keni,
moloyo mon duto modak e hema.
25Sisera nokwayo pi,
to nomiye chak.
Nokelone cha adila
e tawo maber ka tap ruoth.
26Nomako lo hema gi lwete achiel,
to tuor omako gi lwete machielo.
Nogoyo Sisera gi tuor,
motoyo wiye.
Notoyo wiye, mi obwongone othichore e lowo.
27Noruombore piny,
mopodho e tiende koriere kanyo.
Kama noruomboreeno
ema noriere, mothoe.
28Min Sisera nong’icho gie dirisa, kapenjo niya,
‘Ang’o momiyo gechene mag lweny odeko, mak obiro?
Ang’o momiyo pod ok wawinjo tiend faresene kagiro?’
29Mon mariek nodwoke,
to en bende nodwokore kende niya,
30‘Nyaka bed ni giyeko,
kendo gipogo mwandu ma giseyudo.
Ng’ato ka ng’ato yudo nyako achiel kata ariyo,
kendo omi Sisera gik mope ma kitgi yoreyore,
kod nanga mokwo maber, mondo orwak e ng’ute.’
31“A Ruoth Nyasaye, wasiki duto mondo olal nono kamano,
to ji duto moheri mondo orieny ka wang’chieng’
ma wuok gi tekone duto.”
Bang’e piny Israel nobedo gi kue kuom higni piero ang’wen.