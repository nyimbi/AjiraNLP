Lemo mar resruok e lwet wasigu
(Zaburi 108.1-5)
1Kecha, A Nyasaye! Yie ikecha,
nikech aringo iri mondo ayud kar konyruok.
Ee, ayueyo e tipo mar bwombeni nyaka masiche duto kadhi.
2Aywak ni Nyasaye Maduong’ Moloyo.
En e Nyasaye ma miya gik moko duto ma adwaro
3obiro dwoka gie polo, mi oresa,
kendo enolo joma monja.
Nyasaye biro nyisa adierane kod herane mosiko.
4Anindo e kind sibuoche ma dwaro chamo ji.
Lekegi to chalo gi ligangla ma dhoge bith.
5A Nyasaye, nyis tekoni gi e kor polo,
kendo duong’ni maler bende mondo onenre e piny duto.
6Wasika osechikona obadho mondo omaka,
omiyo chunya chandore.
Adier, ne gikunyo bur e wang’ yora,
to gin giwegi ema ginyumoree.
7Aikora, A Nyasaye, aikora chuth!
Anawer kendo anapaki.
8In chunya, chiew!
Nyatiti gi orutu, un bende chakuru ywak!
An to abiro chiew kogwen.
9A Ruoth Nyasaye, anagoni erokamano e kind ogendini.
Ee, anapaki e kind ji,
10nimar herani mosiko kod adierani tundo e polo.
11A Nyasaye, nyis tekoni gi e kor polo,
kendo duong’ni maler bende mondo onenre e piny duto!