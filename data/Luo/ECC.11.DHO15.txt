Timbe ng’at mariek
1Tim atima timbe ng’wono, to achien notimni ng’wono. 2Adier, pog apoga gigi ni ji mang’eny, nikech ikia gima kiny notimre kiny.
3Ka rumbi ogingore, to nyaka koth chue. Bende kama yath opodhoe ema orieree. 4Ka irito mana nyaka koth chue, to ok nichwo gimoro, kendo ka ikowo keyo akowa, to ok nike. 5Gik moko duto Nyasaye ema ochueyo, bende ok inyal ng’eyo gima otimo, mana kaka ok inyal ng’eyo kaka nyathi chakore ei min. 6Onego ichwo kodhi okinyi godhiambo, nikech ok ing’eyo kata gibiro twi giduto.
7Ler ber, kendo oyo nyango marieny mamit bende ber. 8Ka ng’ato odak aming’a to onego ogo erokamano kuom hignigo duto, koparo ni kosetho, to ndalo mudho nobed mang’eny moloyo! Kuom mano, gik moko duto mabiro gin mana kayiem nono.
Rieko ming’ado ni joma tindo
9Un joma tindo, beduru mamor e ndalo ma pod utindo. Timuru gik moko duto mudwaro, kendo yuduru gik moko duto ma chunyu gombo. To kata kamano, nyaka ung’e ni Nyasaye noyalu kuom gik moko duto mutimo. 10Kik uwe gimoro thagu, mi kelnu chuny lit, nikech bang’ kinde manok ok ubi bedo matindo kendo.