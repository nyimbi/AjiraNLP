Oluong chuech duto mondo opak Nyasaye
1Pakuru Ruoth Nyasaye!
Ee, dendeuru gie polo.
2Un malaikane,
kaachiel gi ogend lweny duto mage mae polo, pakeuru!
3Pakeuru un wang’chieng’ gi due,
koda ka un, sulue marieny duto.
4Un polo man malo chutho, dendeuru,
kaachiel gi un, pige man ewi polo.
5Giduto mondo gipak nying Ruoth Nyasaye,
nikech en ema ne ogolo chik, mi ochuegi.
6Ne ogurogi kuonde ma gintie nyaka chieng’,
kuom chikne mochwere.
7Pakuru Ruoth Nyasaye gie piny,
un ondiegi mae nam, kod nembe matut duto,
8koda ka mach gi pe, kod pi malokore pe,
kaachiel gi yamo madongo marito chikne.
9Dendeuru un gode madongo gi matindo,
kod yiend olembe gii bunge,
10kaachiel gi le mae thim kod jamni
gi gik mamol, kod gik mahuyo.
11Un ruodhi gi jotelo duto mag piny,
kod jodongo gi jong’ad bura ma e piny duto,
12kaachiel gi yawuowi gi nyiri,
koda ka joma oti gi joma tindo, pakeuru!
13Giduto mondo gipak Ruoth Nyasaye,
nimar nyinge duong’ moloyo nying moko duto,
kendo duong’ne maler oyombo polo gi piny.
14Nomiyo ogandane ma jo-Israel odoko motegno,
ni mondo joge mohero ahinya opake.
Pakuru Ruoth Nyasaye!