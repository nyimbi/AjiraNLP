Chungo Hema Maler kendo walogi
1Ruoth Nyasaye nowacho ni Musa niya, 2“Chieng’ due achiel mar due mokwongo, nyaka ichung Hema Maler, ma en Hemb Romo. 3Ket Sandug Rapar e iye kendo igeng’ Sanduk gi pasia. 4Kel mesa e iye, kendo ichanie gik moko duto monego obedie. Rachung taya bende ikel, mi imok teyni man kuome. 5Ket kendo miwang’oe ubani e nyim Sandug Rapar, kendo igeng’ dho Hema Maler gi pasia. 6To ket kendo-mar-misango e nyim dho Hema Maler, ma en Hemb Romo. 7Ket karaya e kind Hemb Romo gi kendo-mar-misango, mi iolie pi. 8Bang’e ichielne laru aluora gi pasia, kendo ilier pasia moro mondo ogeng’ dhoranga laru.
9“Eka ikaw mor wir, iwirgo Hema Maler kod gik moko duto manie iye. Kamano inipuodhe kaachiel gi gige duto mondo obed gima ler ahinya. 10Bang’e iwir kendo-mar-misango, kaachiel gi gige duto mondo obed maler ahinya. 11Bende iwir karaya kaachiel gi rachungine mondo iwalego.
12“Bang’e ikel Harun gi yawuote e dho Hemb Romo, kendo ilwokgi gi pi. 13Eka irwak harun gi lep dolo, kendo iwire gi mo, kiwale mondo obed jadolona. 14Bang’ mano ikel yawuote machiegni, kendo irwaknigi kandhe. 15Wirgi mana kaka isewiro wuon-gi, mondo gin bende gibed jodolona. Wirno biro miyo gibedo jodolona kaachiel gi nyikwagi kuom tiengegi duto nyaka chieng’.”
16Musa notimo gik moko duto mana kaka Ruoth Nyasaye nochike. 17Omiyo chieng’ due achiel mar due mokwongo e higa mar ariyo ka ne gia Misri, nochungo Hema Maler. 18Nochunge kama: Nochano rachungi, morwakoe bepe, kendo noketo raripene mochungogo sirni. 19Noyaro hema maoko e wi Hema maler, mi noume gi raumne kaka Ruoth Nyasaye nochike. 20Nokawo kite mag rapar moketo e sanduk. Norwako ludhe e ratege mag sanduk, eka noyieyo raum e wiye. 21Noketo sanduk e Hema Maler, mogeng’e gi pasia. Kamano nogeng’o Sandug Rapar kaka Ruoth Nyasaye nochike.
22Noketo mesa e Hemb Romo gi yo ka oko mar pasia, koma ochomo yo nyandwat, 23mochanoe makati miketo e nyim Ruoth Nyasaye pile mana kaka Ruoth Nyasaye nochike. 24Noketo rachung taya e Hemb Romo gi yo milambo koma omanyore gi mesa, 25moketo teyni kuome e nyim Ruoth Nyasaye, mana kaka Ruoth Nyasaye nochike. 26Noketo kendo-mar-dhahabu e Hemb Romo gi yo ka oko mar pasia, 27mowang’oe ubani mang’ue ng’ar mana kaka Ruoth Nyasaye nochike. 28Nogeng’o dho Hema Maler gi pasia, 29kendo noketo kendo-mar-misango e dho Hema Maler, ma en Hemb Romo. Notimoe misango mar mogo mana kaka Ruoth Nyasaye nochike. 30Noketo karaya mar lwok e kind Hemb Romo gi kendo-mar-misango, mooloe pi lwok. 31Musa gi Harun gi yawuote ne lwokoe lwetegi gi tiendegi 32ka gidonjo e hemb romo kata ka gidhi e kendo-mar-misango mana kaka Nyasaye nochiko Musa. 33Noliero pasia e aluora duto mar laru, mogeng’ogo Hema Maler kaachiel gi kendo-mar-misango, kendo noliero pasia moro e dhoranga laru.
Bor polo olor ewi Hemb Romo
(Kwan 9.15-23)
Kamano Musa notieko tich duto, 34
mi bor polo noimo Hemb Romo, kendo duong’ maler mar Ruoth Nyasaye nopong’e. 35Musa ne ok nyal donjo e Hemb Romo nikech bor polo ne ni kanyo, bende nikech duong’ maler mar Ruoth Nyasaye nopong’e. 36E wuodh jo-Israel duto, ne ginyalo dhi e kambi moro mana ka bor polo oa e Hema Maler, 37to kane bor polo ok oa, ne ok gidhi nyime gi wuoth, to ne girito nyaka chieng’ moro oa. 38Kamoro amora mane jo-Israel dhiye, bor polo mar Ruoth Nyasaye nosiko ewi Hema Maler godiechieng’, to gotieno mach ne liel ei bor polono, kendo jo-Israel duto ne nyalo nene.