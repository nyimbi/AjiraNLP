Jehu otieko dhood Ahab
1Noyudo ka yawuot Ahab piero abiriyo odak Samaria. Omiyo Jehu nondiko barupe, mooro Samaria ni jodong dala kod joma ne pidho yawuot Ahabgo, kowacho niya, 2“Donge yawuot ruoth odak kodu, kendo un gi gilwenje, gi geche, gi farese, kod mier mochiel? Omiyo kuyudo baruani, 3to yieruru wuod ruoth moro, malong’o kendo motegno, uket e kom wuon mare, mondo uked ni dhood ruodhu.” 4To ne giluor ahinya ka giwacho niya, “Jehu noloyo ruodhi ariyo kande, koro wan to dwaloye nadi?” 5Omiyo jaduong’ od ruoth gi jaduong’ dala kaachiel gi jodongo kod jogo mane pidho yawuowigo nooro ni Jehu wach niya, “Wan jotichni, kendo wayie timo gimoro amora miwachonwa. Ok wanaket ng’at moro obed ruoth. Tim atima gima idwaro.”
6Eka Jehu nondikonigi barua machielo kawacho niya, “Kuyie dokna, kendo mako chikna, to ng’aduru wiye yawuot ruodhu, ukelna Jezreel kiny sa makama.” (Yawuot ruoth piero abiriyogo nodak kod jodong dala mane pidhogi.) 7Kane jodongogo oyudo baruano, ne ginego yawuot ruoth duto, mi giketo wiyegi e aditni, kendo giorogi Jezreel ni Jehu. 8Kane jaote onyiso Jehu ni osekel wiye yawuot ruoth, Jehu nowacho ni mondo odhurgi pidhe ariyo e dhorangach, gibed kanyo nyaka piny ru. 9Nowuok gokinyi mowacho ni ji duto niya, “An ema najamo ruodha, manego, omiyo un uonge bura e wachno; to koro, jogi duto ng’ama onego? 10Kuom mano ng’euru ni onge wach Ruoth Nyasaye kata achiel ma norem mak otimore kuom weche duto mane owacho kuom dhood Ahab, nikech Ruoth Nyasaye osetimo gima nomiyo Elija jatichne owacho.” 11
Eka Jehu nonego jodhood Ahab duto ma nodong’ Jezreel, gi jodonge duto gi osiepene kod jodolo mage, nyaka ne onge kata ng’at achiel modong’.
12Jehu nowuok kadhi Samaria. To kane osechopo Beth-eked Kajokwath, 13nopo koromo gi owete Ahazia ruodh Juda. Nopenjogi niya, “Un ng’a gini?” Ne gidwoke ni, “Wan owete Ahazia, kendo wadhi limo joka ruoth.” 14Eka Jehu nowacho niya, “Makgiuru.” Mi ne gimakogi duto, ji piero ang’wen gariyo, kendo ne ginegogi pep e Yap Beth-eked.
15Kane Jehu osea kuno, noneno Jehonadab wuod Rekab ka biro romone. Nomose, mopenje niya, “Bende chunyi ler koda, kaka chunya ler kodi?” Jehonadab nodwoke niya, “Ee, chunya ler kodi.” Jehu nokone ni, “Ka kamano, to mak lweta.” Omiyo Jehonadab nomako lwete. Eka Jehu nokwaye mondo giidh gari, 16kowachone niya, “Bi wadhi mondo ine kaka atiyo ni Ruoth Nyasaye gi kinda.” Kamano Jehu notero Jehonadab Samaria gi geche. 17Kane gichopo Samaria, nonego jodhood Ahab duto ma nodong’ kuno, nyaka notiekogi chuth. Mano e kaka wach mane Ruoth Nyasaye owacho ni Elija nochopo kare.
Jehu otieko lemo mar Baal
18Eka Jehu nochoko jo-Israel duto, mowachonigi niya, “Ahab notiyo ni Baal matin nono, to an abiro tiyone moloyo. 19Omiyo luongnauru jonabi duto mag Baal gi ji duto malame kod jodolo mage. Kik ng’ato dong’ kata achiel, nikech adwaro timo ni Baal liswa maduong’, to ng’ama obare notho!” To Jehu nowuondogi kamano mondo oneg jogo duto mane lamo Baal. 20Nochiko ni mondo olos chokruok mopwodhi mar lamo Baal. Mi ne gitimo kamano. 21Nooro wach e piny Israel duto, mi jolam Baal nobiro maonge kata ng’at achiel modong’. Ne gidonjo e od Baal, ma ot opong’ ma onge kata kama iboloe luth. 22Jehu nonyiso jarit lep lemo mondo opogni jolam Baal duto lewnigo, mi nomiyogi. 23Eka Jehu nodonjo e od baal gi Jehonadab wuod Rekab. Nowacho ni jolam Baal niya, “Nonuru mondo une ni onge jatich Ruoth Nyasaye moro e dieru ka, to mak mana jolam Baal kende.” 24Eka nochako wang’o misango kendo timo liswa.
To Jehu noseketo askeche piero aboro oko, mondo orit ot, kawachonigi niya, “Ka ng’ato kuomu oweyo ng’at achiel kuom joma aseketo e lwetu otony, to en ema notho kar ng’atno!” 25Kane Jehu osetieko wang’o misango, nowacho ni askechego kod jotendgi niya, “Donjuru, uneggi; kik uwe ng’ato tony!” Kane askechego kod jotendgi osenegogi, ne giwito ringregi oko. Eka ne gidonjo e od Baal maiye, 26mi gigoloe siro mane ji lamo, mi giwang’o. 27Kamano ne giketho siro mar Baal, kendo ne gimuko od Baal, mi giloko choo, kendo pod en kamano nyaka chil kawuoono.
28Mano e kaka Jehu notieko lemo mar Baal e Israel. 29
Kata kamano, ne ok oweyo timo timbe maricho mane Jeroboam wuod Nebat omiyo jo-Israel otimo, nimar ji ne pod lamo nyiroye mag dhahabu mane ni Bethel gi mane ni Dan. 30Ruoth Nyasaye nowacho ni Jehu niya, “Amor gi tich misetiyo, nikech isetimo ni dhood Ahab kaka nadwaro, omiyo nyikwayi nobed ruodhi mag Israel nyaka tieng’ mar ang’wen.” 31To Jehu ne ok odewo rito chik Ruoth Nyasaye ma Nyasach Israel gi chunye duto. Nomedo timo richo mane Jeroboam omiyo jo-Israel otimo.
32Ndalogo ema Ruoth Nyasaye nochako thiroe jo-Israel, komiyo wasikgi kawo bethe pinygi. Hazael noloyo jo-Israel e pinygi duto, 33chakre aora Jordan kochomo yo wuokchieng’. Nokawo piny Gilead gi Bashan duto, chakre Aroer but aora Arnon, koloyo jo-Gad gi jo-Reuben kod jo-Manase.
34Weche moko mag Jehu, gi timbene kod tekone duto, ondik e Kitap Weche mag Ndalo mag Ruodhi mag Israel. 35Jehu notho, moyike Samaria. Jehoahaz wuode nodoko ruoth kare. 36Jehu nobet ruodh Israel kuom higni piero ariyo gaboro, kodak Samaria.