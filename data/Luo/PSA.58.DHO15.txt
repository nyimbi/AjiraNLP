Lemo mikwayogo Nyasaye mondo okum joricho
1Un ruodhi marateke, bende uyalo ji maber,
ka ung’ado bura kare e kind ng’ato gi wadgi?
2Ooyo, ok utim kamano, to uparo mana richo ma udwaro timo,
kendo utimo timbe mahundu e piny.
3Joricho timbegi obam e ngimagi duto.
Giwacho miriambo, chakre chieng’ monywolgie.
4Gitimo kwiri mana ka tond buya,
5kendo gidino itgi mana ka thuol ma otamore winjo dwond jabo thuol,
kata bed ni ower mamit machal nadi.
6A Ruoth Nyasaye, muk lekegi.
Ee, tur leke sibuoche magergi!
7Onego gidwon nono ka pi mopuk e lowo,
kendo onego giner ka lum minyono e wang’yo.
8Mad gichal gi ndach kamnio maleny, kendo lal nono,
kata mad gichal gi nyathi monywol kosetho, ma ok oneno chieng’.
9Ibetogi ka bungu, ka ok ging’eyo.
Nyasaye biro terogi mabor ka pod gingima, kokecho.
10Joma kare to nobed mamor ka gineno kikumo joricho,
kendo giniyor remb jorichogo.
11Bang’e ji nowach niya,
“Kara nitie pok ma joma kare yudo!
Adier, nitie Nyasaye mang’ado ni piny bura!”