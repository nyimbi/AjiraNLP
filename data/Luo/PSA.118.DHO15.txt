Erokamano migoyo ni Nyasaye
1
Gouru ni Ruoth Nyasaye erokamano,
nimar ober, kendo herane osiko mochwere.
2Jo-Israel mondo owach niya,
“Herane mosiko ochwere.”
3Jodolo ma nyikwa Harun bende mondo owach niya,
“Herane mosiko ochwere.”
4Kendo ji duto ma oluore mondo owach niya,
“Herane mosiko ochwere.”
5Kane an e thagruok, to ne aywak ni Ruoth Nyasaye.
Ne odwoka, mi ogonya abedo thuolo.
6
Ruoth Nyasaye ni koda, omiyo ok anabed maluor.
Ere gima dhano ditimna?
7Ang’eyo ni Ruoth Nyasaye ni koda, kendo konya,
omiyo anane ka olo wasika.
8Geno kuom Ruoth Nyasaye ber moloyo geno kuom dhano.
9Adier, geno kuome ber moloyo geno kuom ruodhi mag piny.
10Ogendini duto ne oketa diere,
to ne atiekogi gi teko mar Ruoth Nyasaye!
11Adier, ne giluora koni gi koni,
to ne atiekogi gii tekone.
12Ne ginur kuoma ka kich,
to piyopiyo nono ne girumo ka mach mawang’o kudho!
13Ne gimonja marach, kendo ne gichiegni loya,
to Ruoth Nyasaye ne okonya.
14
En ema omiyo abedo maduong’ kendo man gi teko.
En e Jawarna.
15Winjieuru kaka jo-Nyasaye goyo mahu mar loch e hembegi!
Teko mar Ruoth Nyasaye osetimo timbe madongo
16Chutho, tekone e lweny osemiyo walocho.
17Ok abi tho, to abiro mana bedo mangima,
mondo ahul gik ma Ruoth Nyasaye osetimo.
18Osekuma malich miwuoro,
to ok aseweyo atho!
19Yawnauru dhoranga Hekalu,
mondo adonj apak Ruoth Nyasaye!
20Ma e dhoranga Ruoth Nyasaye.
Joma kare kende ema donjoe.
21A Ruoth Nyasaye, apaki nikech ne iwinjo ywakna,
mi imiyo alocho.
22
Kidi mane jogedo odagi,
ema koro osedoko kidi motegno moriwo kor ot.
23Mano en tich Ruoth Nyasaye,
kendo en gima lichnwa miwuoro!
24Ruoth Nyasaye osemiyo odiechieng’ni obedo maber ahinya.
Wabeduru mamor kendo mail!
25
A Ruoth Nyasaye, wakwayi mondo ikonywa, mondo wadhi nyime maber.
26
Oguedh ng’ama biro e nying Ruoth Nyasaye.
Waguedhou gie Hekalu mare.
27Ruoth Nyasaye e Nyasaye, kendo osemiyowa ler.
Chakuru timo sawo kuting’o oboke e lwetu,
kudhi nyaka e tunge mag kendo-mar-misango.
28In e Nyasacha, kendo abiro goyoni erokamano,
bende abiro hulo duong’ni kaka chalo.
29Gouru erokamao ni Ruoth Nyasaye,
nikech ober, kendo herane mosiko ochwere.