Nyikwa Reuben
1
Reuben ne en wuod Israel makayo, to noterore gi chi wuon mare, omiyo kata obedo ni ne en kayo kamano, duong’ne mar dala ne omi yawuot Josef ma wuod Israel. To joka Josef ne ok omi duong’ mar dala kaka owinjore tim ni dhood wuowi makayo, 2
nimar Juda noloyo owetene gi duong’, nikech ode ema nodoko od ruoth. To adier duong’ mar dala ne en mar Josef. 3Yawuot Reuben ma wuod Israel makayo ne gin Hanok gi Palu gi Hezron kod Karmi.
4
Joka Joel e magi:
Joel nonywolo Shemaya, to Shemaya nonywolo Gog, Gog nonywolo Shimei, 5to Shimei nonywolo Mika. Mika nonywolo Reaya, to Reaya nonywolo Baal. 6Baal to nonywolo Beera. Beera ne en achiel kuom joma ne Tiglath-peleser ruodh Asuria odaro, motero e tuech piny mabor. Ne en jaduong’ joka Reuben. 7Ma e kaka ochan owetene e dhoutgi: Jeyel ne jatelo, eka Zekaria 8kod Bela wuod Azaz ma wuod Shema ma wuod Joel ne luwo. Ne gidak Aroer, mi ne gilandore nyaka Nebo gi Baal-meon. 9Bende ne gidak e yo wuok chieng’ nyaka chop e thim mopogo kindgi gi aora Yufrate, nikech jambgi nosemedore e piny Gilead. 10E ndalo loch Saulo ne gikedo gi jo-Hagri, mi ginego, kendo gidak e miechgi e piny man yo wuok chieng’ mag Gilead.
Nyikwa Gad
11Jo-Gad nomanyore gi jo-Reuben, ka gidak e piny Bashan nyaka Saleka. 12Joel ma jatendgi gi Shafan jalupne gi Janai kod Shafat ne jodak Bashan. 13Jowetegi nowuok kuom dhout Mikael gi Meshulam gi Sheba gi Jorai gi Jakan gi Zia kod Eber. 14Ji abiriyogo ne yawuot Abihail wuod Huri ma wuod Jaroa, ma wuod Gilead, ma wuod Mikael, ma wuod Jeshishai, ma wuod Jado, ma wuod Buz. 15Ahi wuod Abdiel ma wuod Guni ne jatend dhoodgi. 16Ne gidak e piny Gilead kod e miech Bashan, kendo e thim Sharon nyaka mbape. 17Nying jogo duto nondik e ndalo mag lochh Jotham ruodh Juda, kendo Jeroboam ruodh Israel.
Weche man kuom jo-Reuben gi jo-Gad kod jo-Manase konchiel
18Jo-Reuben gi jo-Gad kod jo-Manase konchiel ne nigi jolweny molony alufu piero ang’wen gauchiel gi mia abiriyo kod piero auchiel. Ne gikore gi kuodi gi tong’ kod asere. 19Ne gikedo gi jo-Hagri gi jo-Getur gi jo-Nafish kod jo-Nodab. 20Nyasaye nokonyogi e lweny nikech ne giywakne kane gikedo. Nowinjogi nikech ne gigene, mi ne giloyo jo-Hagri gi ji duto mane jo-Hagri oseriworego. 21Ne gipeyo jamb jo-Hagri, ngamia alufu piero abich gi rombe alufu mia ariyo gi piero abich, kod kenje alufu ariyo, kendo ne gimako ji alufu mia achiel. 22Ne ginego ji mang’eny, nikech Nyasaye ema nomiyo lwenyno obedoe. Bang’e ne gidak e pinyno kar jogo, nyaka ndalo mane odargi kiterogi e tuech Babulon ochopo.
23Jo-Manase konchiel nodak e pinyno chakre Bashan nyaka Baal-hermon gi Senir kod Got Harmon. Ne ging’eny, 24kendo jotend dhoutgi ne Efer gi Ishi gi Eliel gi Azriel gi Jeremia gi Hodavia kod Jadiel. Ne gin thuondi, kendo joma rahuma. 25To ne giweyo Nyasach kweregi, ka gindhogore gi nyisech ogendni mag pinyno mane Nyasaye otieko mondo oyawnegi thuolo. 26
Omiyo Nyasach Israel nomiyo Pul, ma bende iluongo ni Tiglath-peleser ruodh Asuria mondo omonj jo-Reuben gi jo-Gad kod jo-Manasego. Nodarogi moterogi nyaka Hala gi Habor gi Hasa kod aora Gozan, kuma gidakie nyaka chil kawuono.