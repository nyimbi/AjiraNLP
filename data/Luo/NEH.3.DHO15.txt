Opog ni ji migepe mag ohinga mondo olosi
1Eliashib jadolo maduong’ kod jodolo mamoko ne jochako tich, mogero Rangach miluongo ni Ranga Rombe. Ne gichungo sirni mage, mi girwako thikene. Ne gigero ohinga mochopo kama oger mabor mar ng’icho mar Hamea, kendo nyaka kama oger mabor mar ngicho mar Hananel. Eka ne giguedhe. 2To jo-Jeriko nogedo e dir Eliashib, ka Zakur wuod Imri to ne gedo e dir jo-Jerikogo. 3Ranga Rech to yawuot Hasenaa ema nogero. Ne gichungo sirni mage, kendo ne girwako thikene gi radedi kod lodi mage. 4Meremoth wuod Uria ma wuod Hakoz nogero migape e dirgi. Ng’at mane ogedo e dir jo-Meremoth ne en Meshulam wuod Berekia ma wuod Meshezabel. Zadok wuod Baana ema nogedo e dir Meshulam, 5to e dir Zadok to Tekoa ema nogedoe. To jodonggi ne ok oyie tiyo tich mane ruoth omiyogi.
6Joyada wuod Pasea kod Meshulam wuod Besodeya ne jogero Ranga Dala Machon. Ne gichungo sirni mage, mi girwako thikene gi radedi kod lodi mage. 7Melatia ja-Gibeon gi jo-Mizpa nogedo e dir jo-Tekoa mochopo e od jatelo man loka aora Yufrate. 8Uziel wuod Marhaya, jatich dhahabu, notiyo e dir jogo. Hanania, ma jalos gik mang’ue ng’ar, nogedo mokiewo gi Uziel ka gigero ohinga mar Jerusalem nyaka kama ohinga lachgo. 9Refaya wuod Hur mane jatend dir gweng’ Jerusalem bende nogero migape mokiewo gii migap Hanania. 10Jedaya wuod Harumaf nogedo kama omanyore gi ode owuon, to Hatush wuod Hashabnia ne tiyo e dire. 11Malkia wuod Harim, gi Hashub wuod Pahath-moab ne jochako ogero migawo machielo, kaachiel gi kama oger mabor mar ng’icho mar kende mach. 12Shalum wuod Halohesh, ma jatend dir gweng’ Jerusalem komachielo nogedo e dir jogo, ka nyige konye.
13Hanun gi jo-Zanoa nogero Ranga Holo, mi girwako thikene gi radedi kod lodi mage, to bende ne gigero ohinga ma borne oromo mita mia abich nyaka gichopo e Ranga Owuoyo. 14Ranga Owuoyono to Malkia wuod Rekab, jatend gweng’ Beth-hekerem ema nogero. Norwako thikene gi radedi kod lodi mage. 15Shalum Kol-hoze, jatend jo-Mizpa, nogero Ranga Soko, moketone tado, kendo orwako thikene gi radedi kod lodi mage. Bende nogero ohinga, chakre Yap Siloam, kama omanyore gi orundu mar ruoth, nyaka raidhi malor koa e Dala Daudi.
16Nehemia wuod Azbuk, jatend dir gweng’ Bethzur, nogedo e dir Shalum, mochopo nyaka kar liend Daudi, kendo nyaka yawo mokuny, kod od jolweny. 17Jo-Lawi ema notiyo e dir Nehemia. Hashabia, jatend dir gweng’ Keila, nogedo e dir Rehum wuod Bani, kochung’ ni jogweng’gi. 18Jowete Hashabia nogedo e dirgi. Ne gin jo-Binui wuod Hanadad, jatend dir gweng’ Keila machielo. 19Ezer wuod Jeshua jatend Mizpa nochako gero migawo machielo e dir jo-Binui, kama omanyore gi yo maidho kochomo kar keno mar gilweny man kama ohinga ogomogo. 20Barak wuod Zebai bende nochako gero migawo moro, chakre kama ohinga ogomogono, nyaka dhood Eliashib jadolo maduong’. 21Meremoth wuod Uria ma wuod Hakoz nochako ogero migawo machielo e dir Barak. Migapeno nochakore e dhood Eliashib mochopo e giko mar od Eliashib.
22Jodolo mane odak e gweng’ Jerusalem nogedo e dir Meremoth, 23to Benjamin gi Hashub nogedo kama omanyore gi odgi. E dirgi, Azaria wuod Maaseya ma wuod Anania nogedoe kama omanyore gi ode. 24Binui wuod Hanadad nochako ogero migawo moro e dir Azaria, chakre od Azaria nyaka kama oting’ore ma ohinga ogomogo. 25Palal wuod Uzai nogedo momanyore gi kama oting’oreno, kendo momanyore gi od ruoth. 26Pedaya wuod Parosh nochako gedo e dir Palal nyaka kama omanyore gi Ranga Pi, gi yo ka wuok chieng’ kendo momanyore gi kama oger mabor mar ng’icho mowuok oko. 27E dir Pedaya, jo-Tekoa nochako ogero migawo machielo, chakre kama omanyore gi kama duong’ moger mabor mar ng’icho mowuok okono nyaka ohinga mar Ofel.
28To koa e Ranga Farese, jodolo ema nogedo kama omanyore gi utgi. 29Zadok wuod Imer nogedo e dir jodolo kama omanyore gi ode. E dir Zadok to Shemaya wuod Shekania mane jarit Rangach mochiko yo wuok chieng’, ema nogedoe. 30Hanania wuod Shemelia, kod Hanun wuod Zalaf mar auchiel ne jochako gero migawo moro e dir Shemaya. Meshulam wuod Berekia noloso ohinga e dir jogo, kama omanyore gi ode. 31Malkia jatich dhahabu notiyo e dir Meshulam, mogedo nyaka od jotich Hekalu, kod od johala, kama omanyore gi Rangach Miyworoe, kendo nyaka ot man ewi tado mar kama ohinga ogomogo. 32Jotich dhahabu kod joohala ema noloso ohinga chakre gorofa nyaka Ranga Rombe.