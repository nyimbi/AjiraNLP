Nyasaye oreso piny Juda e lwet Senakerib
(2 Weche mag Ndalo 32.20-23; Isaya 37.1-38)
1Kane ruoth Hezekia owinjo wechego, noyiecho lepe, mi orwako pien gugru, kendo odhi e Od Ruoth Nyasaye. 2Nooro Eliakim ma jaduong’ ode gi Shebna ma jagoro kod jodolo madongo ir janabi Isaya wuod Amoz ka jorwako piende gugru, 3mondo odhi owachne niya, “Hezekia owacho ni kawuono en chieng’ dhier gi kum kod wichkuot. Wachalo gi dhako ma muoch kayo, to onge muya mochologo nyathi. 4Nyalo bet ni Ruoth Nyasaye ma Nyasachi osewinjo weche Rabshake ma ruodh Asuria oseoro mondo oyany Nyasaye Mangima. Omiyo kamoro obiro kumo Rabshake nikech weche ma osewinjo ka Rabshake wachogo. Kuom mano, in Isaya, lem ni jowa mapod odong’.”
5Kamano kane jodong ruoth Hezekia ochopo ir Isaya, nowachone wechego, 6nodwokogi niya, “Dhiuru uwach ni ruodhu ni Ruoth Nyasaye owacho kama: ‘Kik iluor weche ma isewinjo ka ruodh Asuria yanyago, 7nikech abiro miye chuny man gi kibaji, mi, kowinjo wach moro marach, to noring odog e pinye, kuma nami onegee.’ ”
8Rabshake nodok, moyudo ni ruodh Asuria osea Lakish, odhi monjo Libna. Omiyo nodhi ire kuno. 9To kane ruodh Asuria owinjo Tirhaka ruodh Ethiopia obiro monje, nochako ooro joote ir Hezekia ruodh Juda, kowacho niya, 10“Kik iyie Nyasachi migeno kuomeno wuondi ni ruodh Asuria ok nokaw Jerusalem 11Chutho, isewinjo kaka ruodhi mag Asuria oseketho pinje mane gikedogo chuth. To koro iparo ni in ema dikwo? 12Kwerena nonego jo-Gozan gi jo-Haran gi jo-Rezef kod jo-Eden ma nodak Telasar. Koro dak ne nyisechegi okonyogi? 13Koso ere ruodhi mag Hamath gi Arpad gi Sefarvaim gi Hena kod Iva?”
14Hezekia nokawo barua mane joote okelone, mi osomo. Bang’e ne odhi e Hekalu, mi oyaro baruano e nyim Ruoth Nyasaye, kokwaye niya, 15
“A Ruoth Nyasaye ma Nyasach Israel, mobet ewi kerubi kaka ruoth bet e kom duong’ne, in kendi e Nyasach ogendini duto mae piny, kendo in ema nichueyo polo gi piny. 16A Ruoth Nyasaye, chik iti mondo iwinji, kendo yaw wang’i mondo inen. Winj weche ma Senakerib yanyigo, in Nyasaye mangima! 17A Ruoth Nyasaye, en adier ni ruodhi mag Asuria oseketho pinje duto, 18mi gibolo nyisechegi e mach, kendo gisekethogi chuth, nimar ne ok gin nyiseche kata matin, to mana tich dhano molos gi yath kata gi kidi. 19To koro in Ruoth Nyasaye ma Nyasachwa, yie ireswa e lwet Senakerib, mondo ogendinii duto mae piny ong’e ni in kendi e Nyasaye.”
20Eka Isaya wuod Amoz nooro ni Hezekia wach niya, “Ruoth Nyasaye ma Nyasach Israel owacho ni osewinjo lemo mikwayego nikech wach ma Senakerib ruodh Asuria osesiemigo, 21omiyo osewuoyo kuom Senakerib kama:
“In Senakerib,
dala Sayun ochayi kendo jari!
Ee, dala Sayun twenyoni ume!
22To koro in,
en ng’ano ma isejaro
kendo iyanyo?
Koso en ng’a, ma isekokne,
kijowo wang’i!
Nyaka ing’e ni
en Ng’ama Ler mar Israel!
23Isejaro Ruoth Nyasaye
kimiyo jooteni wacho niya,
‘Aseidho gode maboyo mag Lebanon,
mi achopo midimidi,
ka an gi gechena mag lweny mang’eny mokadho akwana.
Bende asetong’o yiend sida madongo,
kod yiend saipras man kuno.
Asechopo nyaka e chuny bungu,
kuma ni iye mogik,
kendo ma yien odichie.
24Asekunyo sokni,
mi amodho pi pinje mamoko.
Bende aore mag Misri noduono,
ka anyonogi gi tienda!’
25To in Senakerib,
kata obedo ni iwacho kamano,
donge ing’eyo ni an Ruoth Nyasaye ema nachano chon
mondo gigo otimre?
Adier, ne achanogi chon,
to koro amiyo gitimore.
An ema ne achano
mondo imuk mier mochiel motegno
olokre gundni.
26Ma joma odakie chalo gi lum mae pap,
maonge gi teko,
kata ka lum matwi e tat ot,
to ner ka pok odongo,
nimar ne gionge gi teko,
kendo ne ging’eng’
ka luoro omakogi.
27To ang’eyo timbeni duto:
ang’eyo kata ka ichung’
kata ka ibet piny,
kata kiwuok
kata kiduogo dala.
28Asewinjo kaka iyanya malich,
kendo kaka isungori,
omiyo abiro keto mbedo e umi,
kod rajaki e dhogi,
mondo awichi
idog thuru gi yo mane ibirogo.
29“To winji, in Hezekia, ranyisi ma amiyi ema: E higa mokwongoni, unucham gik matwi kendgi, kendo e higa mar ariyo unucham orowe moloth e higa mokwongono, to e higa mar adek unuket kodhi, kendo unuka cham. Bende unupidh mzabibu, kendo unucham olembgi. 30Jo-Juda modong’ nochal gi yath matero tiendene piny, kendo nyago olemo e bedene, 31nimar joma nok modong’ nowuog Jerusalem. Adier, oganda mar joma otony noa e got Sayun. Ruoth Nyasaye oseketo chunye mondo otim mano.”
32Kuom mano, Ruoth Nyasaye owuoyo kuom ruodh Asuria kama: “Ok nodonj e dala Jerusalem, kendo ok nobaye gi asere, kata monjogo koting’o kuot ok nomonje. Bende ok noging pith mondo oidhgo ohingane. 33Enodog gi yo ma nobirogo, to ok nodonj Jerusalem, 34nimar anaked ni dalani mondo aresi, nikech nyinga, kendo nikech Daudi jatichna.”
35Otienono, malaika mar Ruoth Nyasaye nodhi monego jo-Asuria alufu mia achiel gi piero aboro gabich (185,000) e kambigi, kendo kane ji ochiew gokinyi, to ringre joma otho ema ne ginwang’o kopie piny. 36Mano omiyo Senakerib ruodh Asuria noa kuno, mi odok Nineve odakie. 37To chieng’ moro, kane oyudo olemo e od Nisrok nyiseche, yawuote ma Adramalek gi Sharezer nobiro monege. Bang’e ne giringo, mi gidhi e piny Ararat, to Esarhadon nodoko ruoth kar Senakarib wuon mare.