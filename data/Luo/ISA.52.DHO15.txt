Okor wach ni Nyasaye nogol Sayun e lwet wasike
1
A malo! A malo, mondo ibed motegno, in dala Sayun.
Rwak lepi mabeyoe moloyo, yaye Jerusalem, dala maler,
nimar chakre kawuono, joma ok oter nyangu,
kaachiel gi joma ogak, ok nochak odonj kuomi.
2In dala Jerusalem, machalo misumba moriere piny e lowo,
a malo iteng’ri mondo buru oa kuomi.
Adier, in dala Sayun, machalo nyako ma misumba,
gony tonde motuego ng’uti.
3Ruoth Nyasaye wacho ni jo-Israel niya: “Ne ong’iewu, maonge gima ochul kuomu, omiyo koro ibiro warou maonge chudo moro.” 4Ee, Ruoth Nyasaye wacho kama: “Mokwongo, joga ne odhi Misri mondo odagie, to achien jo-Asuria nosandogi malit kayiem nono. 5
To koro, en ang’o ma anenoni? Aneno ka joga okaw nono, maonge gima ochul. Joma ne omakogi goyonigi siboi, kendo odiechieng’ kodiechieng’ gitugo gi nyinga marach. 6To chieng’ resruok, joga nong’e nyinga. Gining’e ni kara en mana an ema wuoyo kodgi.”
7
Mano kaka ji mor ka neno jaote makelo wach maber, ka wuotho ewi gode. Jaote wacho ni gik moko koro dhi maber, kendo olando wach resruok. Bende owacho ni jo-Sayun niya, “Nyasachu e ruoth kuonde duto.” 8Winjuru! Jorito mau nokog gi mor, nikech gibiro neno Ruoth Nyasaye gi wengegi, ka duogo Sayun. 9Un kuonde mokethore mag Jerusalem, koguru gi mor, nikech unuyud ka Ruoth Nyasaye osekecho joge, kendo owaro Jerusalem. 10Ruoth Nyasaye osenyiso tekone, mana e nyim ogendini duto ka neno, omiyo ji duto modak e tung’ piny koni gi koni none ka Ruoth Nyasaye reso joge.
11
Wuoguru! Wuoguru ua Babulon, ka ok umulo gimoro mogak. Adier, un muting’o gik lemo, wuoguru Babulon chuth, kusepwodhoru maler. 12To ok unuwuog kurikni, kendo ok noriembu, nikech Ruoth Nyasaye ma Nyasach Israel ema biro telo nyimu, kendo en bende ema obiro dong’nu chien.
Sandruok ma jatich Ruoth Nyasaye none
13Winjuru! Jatichna biro dhi nyime maber.
Enoting’e malo, kendo nomiye duong’ mang’ongo.
14Kaka ne ji mang’eny obwok ka onene,
nikech rem malit oloko wang’e,
mi ondoko gima ok chal dhano,
15
e kaka ogendini mang’eny nobwogi ka onene,
kendo ruodhi noling’ thi e nyime,
nikech ginine gima ne pok giwinjo.