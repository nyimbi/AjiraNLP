Le molwar e aora, olewore e pi
1Oganda mar jonabi nowacho ni Elisha niya, “Kama wadakie kodini tin, wahewo. 2We wadhi aora Jordan mondo ng’ato ka ng’ato otong’ yien, wagergo udi.” Nodwoke niya, “Ayie dhiuru.” 3To ng’ato achiel kuomgi nokwayo Elisha ni, “Yie idhi kodwa” Mi noyie, 4modhi kodgi. Kane gichopo e aora Jordan, ne gichako tong’o yien. 5To kane oyudo ng’at moro tong’o yien, wi leye nolwar e pi, mi noywak kowacho niya, “Ruoth, hapa rach, nikech en le ma aholo.” 6Ng’at Nyasaye nopenje niya, “Olwar gi kanye?” Kane jalo onyise, Elisha nong’ado luth, mobolo kanyono, mi le nolewore. 7Elisha nokone ni, “Kawe.” Mi ng’atno notero lwete, mokawe.
Elisha gi jo-Aram
8Chieng’ moro kane jo-Aram kedo gi jo-Israel, noporo wach gi jotende mag lweny, konyisogi kuma obiro butoe. 9To ng’at Nyasaye nooro ni ruodh Israel wach, kanyise niya, “Kik iluw yorno, nikech jo-Aram obuto kuno.” 10Eka ruodh Israel nooro ji kuma ng’at Nyasaye nosenyise. Kamano e kaka Elisha ne thoro timo, omiyo ruoth noresore ndalo mogwarore.
11Wachno nothago chuny ruodh Aram ahinya, mi noluongo jodonge, mopenjogi niya, “Dak unyisa ng’atwa ma konyo ruodh Israel?” 12Achiel kuom joge nodwoke niya, “Ruoth, onge ng’atwa moro amora, to mak mana Elisha janabi ema nyiso ruodhgi gik miwacho kata ka in e odi mar nindo.” 13Ruoth nowacho niya, “Dhiuru mondo udwar kuma entie, eka naor ji odhi omake.” Ne ginyise ni, “En Dothan.” 14Omiyo nooro farese gi geche kod oganda lweny maduong’. Ne gichopo kuno gotieno, mi gilworo dalano.
15Ka ne ng’at Nyasaye ochiew gokinyi, nowuok oko, moneno oganda lweny man gi farese kod geche kolworo dala. Jatichne nowach niya, “Ruodha, wadiwo! Ti wanatim ang’o?” 16Nodwoke niya, “Kik iluor, nimar jowa ng’eny moloyogi.” 17Eka Elisha nokwayo Ruoth Nyasaye niya, “Asayi, yaw wang’ jali mondo onen.” Ruoth Nyasaye noyawo wang’ wuowino, mi noneno ka got opong’ gi farese kod geche mag mach, ka rito Elisha.
18Kane jo-Aram obiro monjo Elisha, nokwayo Ruoth Nyasaye niya, “Lok jogi muofni.” Mi Ruoth Nyasaye nolokogi muofni mana kaka Elisha nokwaye. 19Eka Elisha nowachonigi niya, “Ma ok e yo, kendo ok enie dala mudwaro. Luwauru mondo ateru ir ng’at mudwarono.” Eka noterogi nyaka Samaria! 20To kane gidonjo Samaria, Elisha nowacho niya, “A Ruoth Nyasaye, koro yaw wang’gi mondo ginen.” Kamano Ruoth Nyasaye noyawo wang’gi, mi ne gipo ka gin mana e dier Samaria! 21Kane ruodh Israel onenogi, nopenjo Elisha niya,, “Wuonwa, aneggi koso?” 22To nodwoke ni, “Kik ineggi! Bende dineg ji mimako e lweny adier? Migi chiemo mondo gichiem, eka gidog ir ruodhgi.” 23Omiyo nolosonigi chiemo mathoth, to kane gisechiemo kendo gimetho, noweyogi, mi gidok ir ruodhgi. Chakre kanyo, jo-Aram ne ok ochako omonjo jo-Israel.
Wach mane Elisha okoro ka jo-Aram olworo Samaria
24Bang’ mano, Ben-hadad, ruodh Aram nochoko joge duto mag lweny, modhi olworo Samaria mondo okaw. 25Ne gilwore aming’a, nyaka kech maduong’ nomako jo-Samaria. Wi kanyna ning’iewo gi fedha moromo kilo achiel, to ondong’ mar owuoch akuru ning’iewo gi fedha moromo achiel kuom piero ariyo mar kilo. 26Chieng’ moro kane ruodh Israel oyudo wuotho ewi ohinga mar dala, dhako moro noywakne kawacho niya, “Yaye ruoth, konya!” 27Ruoth nodwoke niya, “Ka Ruoth Nyasaye ok konyi, an to dakonyi nadi? Dakonyi gi cham, koso gi divai?” 28Eka ruoth nomedo penje ni, “Ang’o machandi?” Nodwoke niya, “Dhako moro nowachona ni mondo achiw wuoda wacham, to kinyne wacham mare. 29
Omiyo ne watedo wuoda, mwachamo. To kinyne kane awachone ni mondo ochiw wuode wacham, to nayudo kosepande.” 30Kane ruoth owinjo wach dhakono, noyiecho lepe. (Wachno notimore ka ruoth wuotho ewi ohinga, mi ji nong’iye, moneno ni pien gugru ema orwako ei lepe.) 31Nowacho niya, “Nyasaye mondo okweda ka ok ang’ado wi Elisha wuod Shafat oko kawuono!”
32Noyudo ka Elisha obet ewi ode kaachiel gi jodongo. Ruoth nooro jaote ire, to kane pok jaoteno ochopo, Elisha nowacho ni jodongo niya, “Uneno kaka ng’at ma janekno oro ng’ato mondo obi ong’ad wiya oko? Ka jaoteneno ochopo ka, to ulor dhoot matek, nikech ruodhe luwo bang’e machiegni.” 33Kane pod owuoyo kodgi, ruoth nochopo, mowacho niya, “Masirani oa mana kuom Ruoth Nyasaye, omiyo onge tiende, medo rito Ruoth Nyasaye mondo okonywa!”