Janabi moa Juda okwero ruoth Jeroboam
1To Ruoth Nyasaye nosewacho ni jatichne moro mondo oa Juda odhi Bethlehem, mi jalo nodhi moyudo Jeroboam kochung’ e dho kendo-mar-misango kawang’o misango. 2
Ng’at Nyasayeno nokuong’o kendo-mar-misango kaka Ruoth Nyasaye nochike, koywage niya, “Yaye, kendo-mar-misango! Yaye, kendo-mar-misango! Ruoth Nyasaye owacho kama: Enonywol wuowi e dhood Daudi, ma nochak nyinge ni Josia. Enoneg jodolo mag hembko man kuonde moting’ore, ma wang’o ubani kuomi, kendo enowang’ choke ji kuomi.” 3Eka nokor wach chieng’ono, kowacho niya, “Ranyisi ma Ruoth Nyasaye osewacho ni biro timore ema: Kendo-mar-misangoni nobarre, kendo buru manie wiye nopukre.”
4Kane ruoth Jeroboam owinjo wach mane ng’at Nyasaye okuong’ogo kendo-mar-misango man Bethel, nogolo bade e misango, mosiemo ng’atno, kowacho niya, “Makeuru!” To bede mane osiemogo ng’atno notal, mi ne ok onyal dole kendo. 5Kendo-mar-misango bende nobarore, mi buru manie wiye nopukore. Mano noluwore gi ranyisi mane ng’at Nyasaye nokoro, mana kaka Ruoth Nyasaye nochiko. 6Eka ruoth nowacho ni ng’at Nyasaye niya, “Kwana Ruoth Nyasaye ma Nyasachi mondo bada ochangi.” Eka ng’at Nyasaye notimo kamano, mi bade notugore.
7Ruoth nowacho ni ng’at Nyasaye niya, “Wadog oda mondo iyue, eka abiro miyi gimoro.” 8To ng’at Nyasaye nodwoko ruoth niya, “Kata da bed ni imiya mana nus mwanduni, to ok nadonj e odi. Ok nachiem, kata madho gimoro ok namadh ka, 9nikech wach Ruoth Nyasaye nobirona ni kik achiem kata kik amadh gimoro, bende kik adog gi yo mane abirogo.” 10Omiyo noluwo yo machielo, ka ok odok gi yo ma nodhigo Bethel.
11To ne nitie janabi moro moti ma nodak Bethel. Yawuote nobiro ire, monyise gik moko duto mane ng’at Nyasaye otimo Bethel chieng’ono. Ne gihulone weche duto mane ng’atno owacho ni ruoth. 12Wuon-gi nopenjogi yo mane oluwo, mi ginyise. 13Eka nowachonigi ni, “Gawnauru kanyna.” Mi ne gigawone, moidho. 14Noluwo ng’at Nyasaye moyude kobet piny e tiend yath moro. Nopenje niya, “In e ng’at Nyasaye mane oa Juda koso?” Ng’atno nodwoke niya, “Ee an” 15Eka nowachone ni, “Wadog dala, idhi ichiem.” 16To nodwoke ni, “Ok anyal dok kodi, kata donjo e odi ok anyal donjo. Bende ok nachiem kata madho gimoro ok namadhi, 17nikech wach Ruoth Nyasaye nobirona ni kik achiem kata kik amadh gimoro, kendo kik adog gi yo mane abirogo.” 18Janabi motino nowuonde, kawachone niya, “An bende an janabi kaka in, kendo malaika osekelona wach Ruoth Nyasaye ni mondo abi aomi, wadhi e oda, ichiem.” 19Omiyo nodok kode, mochiemo e ode.
20To kane pod gichiemo, wach Ruoth Nyasaye nobiro ni janabi mane oomeno, 21mi nowacho ni ng’at Nyasaye mane oa Juda niya, “Ruoth Nyasaye owacho kama: Isedagi winjo wach Ruoth Nyasaye ma Nyasachi ochiki, 22to iseduogo michiemo kama nokweri ni kik ichiemie kata kik imethie. Emomiyo ringri ok noyik gi kwereni.”
23Kane gisechiemo, janabi moti mane odwokeno nogawone kanyna, 24kendo kane jalo osewuok dhiyo, noromo gi sibuor e yo, mi sibuor nonege. Ringre noriere e yo, to kanyna gi sibuor nochung’ bute. 25Ji mane kadho kanyo noneno ringre koriere e yo, kod sibuor kochung’ bute, mi ne gitero wach e dala janabi moti cha.
26Kane janabino owinjo wachno, nowacho niya, “Nyaka bed ni en ng’at Nyasaye mane ok orito wach Ruoth Nyasaye cha. Emomiyo Ruoth Nyasaye osechiwe ni sibuor, ma koro osenege mokidhe, mana kaka Ruoth Nyasaye nowachone.” 27Eka noko ni yawuote ni, “Gawnauru kanyna.” Mi ne gitimo kamano. 28Nodhi moyudo ringre ng’atno koriere e yo, ka kanyna kod sibuor ochung’ bute. To sibuor ne ok ochamo ringre ng’atno, kata timo gimoro ni kanyna ne ok otimo. 29Janabino noketo ringre e ng’e kanyna, modwoko Bethel, mondo oywage kendo oyike. 30Noyiko ringre ng’atno e bure owuon, mi ne giywage, ka giwacho niya, “Yaye owadwa!” 31Kane oseyike, nowacho ni yawuote niya, “An katho, to uyika e liel moyikie ng’at Nyasayeni, kuketo chokena but chokene, 32nimar wach Ruth Nyasaye nochopo kare, kaka jali nowacho kokuong’o kendo-mar-misango man Bethel, kod ut lemo manie hembko mag miech Samaria.”
33To kata kamano, Jeroboam ne ok oweyo yorene maricho, to nomedo keto jomoko nono mondo obed jodolo ma rito hembko man kuonde moting’ore, kopwodho ng’ato ang’ata ma ne dwaro bedo jadolo. 34Timni nomiyo dhood Jeroboam obedo joketho, mi notiekgi chuth, ma onge modong’ e piny.