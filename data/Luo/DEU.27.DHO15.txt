Ndiko chike e got Ebal
1Kane Musa nigi jodong Israel, nochiko ji niya, “Rituru chike duto ma amiyou kawuono, 2
kendo chieng’ ma ung’ado aora Jordan kudhi e piny ma Ruoth Nyasaye ma Nyasachu biro miyou, to uchung kite madongo, kendo umwon-gi. 3Ndikuru kuomgi weche duto mag chikni, mondo udonji e piny maber momew ma Ruoth Nyasaye ma Nyasachu nosingore ni kwereu ni nomiu. 4Ka useng’ado aora Jordan, to unuchung kitegi e got Ebal mana kaka achikou kawuono, kendo umwon-gi. 5
Geruru kendo-mar-misango kanyo ni Ruoth Nyasaye ma Nyasachu gi kite ma ok opa gi chuma. 6Kendo mar Ruoth Nyasayeno nyaka ger gi kite ma ok opa, bende utimie ni Ruoth Nyasaye ma Nyasachu misengni miwang’o pep. 7Timuru misengni mag sawo, kendo chiemuru kanyo, mi ubed mamor e nyim Ruoth Nyasaye ma Nyasachu. 8Ndikuru malong’o weche duto mag chikni kuom kitego.”
9Musa kod jodolo ma jo-Lawi nowacho ni jo-Israel duto niya, “Chikuru itu maber, un jo-Israel. Tinendeni usedoko jo-Ruoth Nyasaye ma Nyasachu. 10Winjuru Ruoth Nyasaye ma Nyasachu, kendo rituru chikene gi buchene ma amitou kawuono.”
Weche mag kuong’ ma nyaka hul e got Ebal
11Chieng’no ema Musa nogoloe chik, kowacho ni ji niya, 12
“Ka useng’ado aora Jordan, to jo-Simeon gi jo-Lawi gi jo-Juda gi jo-Isakar gi jo-Josef kod jo-Benjamin nyaka chung’ e got Gerizim, mondo oguedh ji. 13To jo-Reuben gi jo-Gad gi jo-Asher gi jo-Zebulun gi jo-Dan kod jo-Naftali mondo ochung’ e got Ebal, kihulo weche mag kuong’. 14Bang’ mano jo-Lawi nowach nii jo-Israel duto gi dwol maduong’ niya.
15
“ ‘Okuong’ ng’at moloso kido mar nyasaye manono mar bao kata mar chuma, kata bed ni oketo gino kama opondo. Mano en tim makuero e nyim Ruoth Nyasaye.
16
“ ‘Okuong’ ng’at mochayo wuon kata min.
17
“ ‘Okuong’ ng’at moketho kiepe gi wadgi.
18
“ ‘Okuong’ ng’at mowuondo muofu, mi obaro oweyo yo.
19
“ ‘Okuong’ ng’at moketho buch japiny moro modak kodu, kata buch nyathi ma kich, kata buch chi liel.
20
“ ‘Okuong’ ng’at moterore gi chi wuon, nikech oelo dug wuon mare.
21
“ ‘Okuong’ ng’at moterore gi le moro amora.
22
“ ‘Okuong’ ng’at moterore gi nyamin hie, kata nyamin ma nyar wuon.
23
“ ‘Okuong’ ng’at moterore gi mar mare.
24“ ‘Okuong’ ng’at mogoyo wadgi ling’ling’.
25“ ‘Okuong’ ng’at mochamo asoya mondo oneg ng’at ma onge gi ketho.
26
“ ‘Okuong’ ng’at ma ok orito kata ma ok ochopo weche duto mag chikni. Bang kuong’ ka kuong’ to ji duto nyaka duok ni, ‘Obed kamano.’