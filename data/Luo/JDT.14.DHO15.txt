Jo-Yahudi omonjo kambi jo-Asuria
1Judith nowacho niya, “Winjuru owetena! Kawuru wijni mondo ulier ewi ohinga mar dala. 2To kiny gokinyi ka piny oseru kendo chieng’ osewuok, ng’ato ka ng’ato kuomu mangima kendo man gi teko mondo okaw gilwenje, kendo owuog oko e dala. Nyaka uketnigi jatelo mondo uchal ka gima udwaro lor e pap mondo umonj jo-Asuria mosesudo machiegni. To kata kamano kik ulor piny. 3Jo-Asuria biro choko gikgi duto, kendo gibiro ringo ka gidok e kambigi mondo gichiew jotendgi mag lweny. Eka jotelogo noring odhi e hemb Holoferno, to ok giniyude. Gikanyono kihondko maduong’ nomakgi kendo ka gineno kudhi monjogi, to giniringu. 4Un duto kaachiel gi ji mamoko modak e piny Israel, nyaka ulawgi kendo uneggi ka giringo.
5“To kapok utimo kamano, to nyaka uluong Akior ja-Amon mondo one jal mane ochayo dhood Israel, kendo mondo mi ong’e ni en e jal mane oore irwa ka ng’ama oseng’adne buch tho.” 6Mano omiyo ne giomo Akior e od Uzia. To gikanyono mane ochopo, monenoe wi Holoferno ka jaduong’ moro oliero, nonyosore mopodho piny auma. 7To ne gichunge malo. Eka nogoyo chonge piny e nyim Judith mokulorene kowacho niya,
“Onego opaki e mier duto mag Juda,
kendo e ogendini duto.
Ka ji owinjo nyingi,
to ginitetni ka luoro omakogi.”
8Bang’ mano, nowacho ni Judith niya, “Nyisa ane malong’o gima isebedo kitimo kuom ndalo manok mosekadhogi.” Omiyo Judith nonyiso Akior gik moko duto mane otimo chakre chieng’ mane owuokie Bethulia, nyaka chop sa mane owuoyono, kendo ji duto mane oyudo ochung’ kolwore nowinjo wechene. 9Kane otieko wuoyo, ji nogoyo mahu matek ahinya nyaka dala duto nomor.
10Kane Akior oneno madongo mane Nyasach Israel otimo, noyie kuome gi chunye duto kendo noter nyangu, Kamano noyiene doko achiel kuom jo-Israel nyaka chieng’.
11Kane piny oyawore, ne giliero wi Holoferno e kor ohinga, kendo ng’ato ka ng’ato nokawo gilwenje mi giduto ne giwuok e migepe migepe ka gidhi kuonde ming’adogo gode. 12Kane jo-Asuria onenogi, ne gioro wach ni jotendgi mag lweny, kendo jotendgigo bende notero wach ni jotendgi madongo kod jotelo mag ji alufu achiel, kaachiel gi jotelo mamoko duto. 13Eka jotelogo duto notero wach e hem Holoferno ka giwacho ni jarit hema niya, “Chiew ruodhwa, nikech wasumbinigi osehedhore mondo obi omonjwa, to wabiro tiekogi maonge ng’ama odong’ kata achiel!” 14Eka Bagoas nodonjo ei hema mopamo lwete kochung’ e nyim rageng’ mopogo hema, koparo ni Holoferno jonindo gi Judith. 15To kane oneno ni onge ng’ama winje, noyawo rageng’ modonjo e od nindo. Eka nopo konwang’o ka Holoferno otho koriere piny but rageng’ to wiye ong’ad oko. 16Mano nomiyo okok matek ka pi wang’e chuer, koywak kendo kogweyo, mi oyiecho lepe. 17Eka nodhi e hema mane omi Judith mondo onindie,, to ne ok oyudo Judith kuno. Mano omiyo nomwomore kowuok oko kokok niya, 18“Wasumbinigo osewuondowa! Dhako achiel kende ma nyar jo-Hibrania ema osekelo wichkuot kuom loch Nebukadnezar! Neyeuru kaka Holoferno oriere piny ka wiye onge.” 19Kane jotend jolwenj Asuria owinjo kamano, ne giyiecho lepgi ka kihondko omakogi. Ne giywak kendo gigweyo nyaka kambi duto notimo koko.