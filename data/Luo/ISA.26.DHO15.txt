Wer migenogo kony mar Ruoth Nyasaye
1Wer ma nower e piny Juda chieng’no e ma:
“Wan gi dala mochiel motegno,
kendo resruok ma Ruoth Nyasaye osekelonwa
ema obedo ohinga mwageng’orego.
2Yawuru dhorangeye mondo oganda moyie kuom Nyasaye odonji.
3Joma parogi osiko kuomi, A Nyasaye, irito gi kue.
Gin gi kue nikech gigeno kuomi.
4Genuru kuom Ruoth Nyasaye nyaka chieng’,
nikech Ruoth Nyasaye owuon en lwanda mosiko.
5Joma ne odak e dala moting’ore osedwoko piny,
kendo osemuko dalagi, mi orwombore piny e buru,
6mondo joma ithiro kendo ma jochan onyone gi tiendgi.”
7Yor ng’at makare oriere tir,
nikech in ema iloso ni joma long’o yo ma onego giluw.
8Wan bende waluwo yo mondiki e chikeni,
kwageni, A Ruoth Nyasaye.
Gima chunywa dwaro moloyo en ni mondo nyingi oyud duong’.
9Otieno duto chunya dwari.
Adier, amanyi ka aketo chunya,
nikech ka ibiro e piny, ming’ado bura,
to eka joma odakie puonjore tim makare.
10Jaricho to kata da dhial manade,
to pod ok onyal puonjore tim makare,
to omedo ameda timo richo e piny ma adiera nitie,
ka ok odew duong’ mar Ruoth Nyasaye.
11
A Ruoth Nyasaye iselocho, to joricho ok ne mano.
We gineye hera matut miherogo jogi, mondo wigi okuodi,
kendo mach ma iseiko ni wasiki otiekgi!.
12A Ruoth Nyasaye, inimiwa kue,
nikech gik moko duto ma wasetimo, in ema itimonwa.
13A Ruoth Nyasachwa, ruodhi moko ma ok in osebedo ka ritowa,
to koro in kendi ema walami.
14Joma otho ok nochak obed mangima.
Adier, joma osenindo e liel ok nochak ochier.
Mano emomiyo isekumoo ruodhigo mi itieko,
kendo imiyo wich owil kodgi.
15A Ruoth Nyasaye, inimed ogandawa.
Ee, inimede kiyaro tong’ pinywa mondo nyingi oyud duong’.
16Ne wamanyi, a Ruoth Nyasaye ka wan e chandruok,
kendo kane ikumowa, to ne walami mos.
17Kaka dhako winjo rem kendo ywak ka muoch kayo,
e kaka wachalo ka wan e nyimi, A Ruoth Nyasaye.
18Wasebedo kwanegore gi tich, to onge gima wasetimo,
mana ka dhako mosebedo ka muoch kayo,
to onywolo mana yamo!
Kata obedo ni wasechandore kamano,
to ok wasekelo resruok ni pinywa.
19Jogi duto mosetho nochak obed mangima.
Adier, ringregi nochier kendo.
Joma onindo e lowo biro chier, mi kog gi mor,
nimar tekoni biro lor kuomgi mana ka tho ma moko e lum,
mi piny nogol joma notho chon oko.
20Un joga, donjuru e uteu, mi ulor dhoudi,
mondo upond matin mi mirimb Ruoth Nyasaye kadhi,
21nikech Ruoth Nyasaye biro biro, koa kar dakne,
mondo okum joma odak e piny nikech richogi.
Piny noel remo mosechuer kuome,
kendo ok nopand joma osenegi.