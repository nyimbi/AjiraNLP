Hulo richo gi yudo werruok
1
Mano kaka ng’at ma Nyasaye oweyone kethone,
kendo orucho richone en jahawi!
2Adier, ng’at ma Ruoth Nyasaye koro ok kwan ka jaricho
kendo ma onge miganga e chunye en jahawi.
3E kinde mane pod aling’ mak ahulo richona
chokena ne muodore nikech ne aywak odiechieng’ duto.
4A Ruoth Nyasaye, ne ikuma odiechieng’ gotieno,
mi tekra ne oduono chuth,
mana ka pi ma duno e ndalo oro.
5Bang’e ne ahulo richona e nyimi,
kendo ne ok apando timbena mamono.
Ne aneno ni ber mondo ahulni richona, mi iweyonagi duto.
6Mano omiyo ji duto moluori onego olami ka gin e chandruok.
Kamano ka ohula maduong’ mwomore ka biro, to ok noywergi.
7In e kuma apondoe,
omiyo ibiro resa e masira.
Apaki gi dwol maduong’ nikech iwara kendo irita.
8Ruoth Nyasaye wacho niya,
“Abiro nyisi yo ma onego iluw.
Adier, abiro puonji kendo abiro ng’adoni rieko.
9Kik ibed momemore ka faras kata ka nyumbu,
ma nyaka tue dhoge gi rateke kod tol, eka chikego e yo.”
10Joricho biro yudo thagruok,
to hera mosiko mar Ruoth Nyasaye rito joma ogeno kuome.
11Un ji duto morito chike Nyasaye,
beduru mamor ahinya nikech gima Ruoth Nyasaye osetimo.
Koguru gi ilo, un ji duto muluore.