Jo-Reuben gi jo-Gad kod nus jo-Manase omi piny man yo wuok chieng’ mar aora Jordan
(Rapar mar Chik 3.12-22)
1Jo-Reuben kod jo-Gad ne ni gi jamni mang’eny, kendo kane gineno ka piny Jazer kod piny Gilead ni gi lege mabeyo, 2ne gibiro ir Musa gi Eleazar jadolo kod jodong oganda, mi giwacho nigi niya, 3“Piny moting’o Ataroth gi Dibon gi Jazer gi Nimra gi Heshbon gi Eleale gi Sebam gi Nebo kod Beon 4ma Ruoth Nyasaye osekawo ka jo-Israel neno, en piny man gi lek maber mar jamni, kendo ung’eyo ni wan jopith jamni. 5Kuom mano ka uyie kodwa, to miwauru pinyno obed marwa. Kik wang’ad aora Jordan.”
6To Musa nopenjo jo-Gad kod jo-Reubengo niya, “Udwaro ni mondo joweteu odhi oked e lweny ka un to udong’ ka? 7Ere gimomiyo unyoso chuny jo-Israel mondo kik ng’ad loka, odhi e piny ma Ruoth Nyasaye osemiyogi? 8
Mano e gima ne wuoneu otimo kane aorogi ka wan Kadesh-barnea mondo gidhi gicheng piny Kanaan. 9Ne gidhi mi gichengo pinyno nyaka holo mar Eshkol, to kane gidwogo ne ginyoso chuny jo-Israel ni ok ginyal dhi kawo piny mane Ruoth Nyasaye osemiyogi. 10
Mirima mager nomako Ruoth Nyasaye chieng’no, mi okuong’ore niya, 11‘Jo-Israel osedagi luwa gi chunygi duto, omiyo onge kata ng’ato achiel ma jahigni piero ariyo kata mokadho kanyo mane owuok Misri, manone piny mane asingora ni Ibrahim gi Isaka kod Jakobo. 12Kaleb wuod Jefune ja-Kenizi, kod Joshua wuod Nun kende ema nodonj e pinyno, nikech giseluwo Ruoth Nyasaye gi chunygi duto.’ 13Ruoth Nyasaye nokecho gi jo-Israel mi ne omiyo gidigni e thim kuom higni piero ang’wen gi, nyaka tieng’ mane oketho e nyimeno otho duto. 14Koro kendo uluwo mana timbe wuoneu! Un joma timbegi richo, ma pod biro mana medo mirimb Ruoth Nyasaye kuom jo-Israel. 15Nimar ka udagi luwe, to obiro jwang’o oganda jo-Israel duto e thim, kendo un ema ubiro miyo girum.”
16Bang’ kinde matin ne gidwogo ir musa, mi giwacho niya, “Wadwaro gero abilni ni jambwa ka, kod mier mondo mondwa gi nyithindwa odagie. 17Bang’e wanyalo dhi e lweny mondo waked ka watelo ni jo-Israel, nyaka chop gikaw piny ma gidhi dakie. To e kinde ma pod wadhi kedo, mondwa gi nyithindwa nyalo dak e mier mochiel motegno gi ohinga ma jo pinyni ok nyal monjogie. 18Ok wanaduogi ka pok ja-Israel ka ja-Israel oyudo lowo mopogne. 19Wan ok wadwar mondo opognwa piny kodgi loka machielo mar aora Jordan, nikech osepognwa lopwa yo wuok chieng’chieng’ mar Jordan lokani.” 20Musa nodwokogi niya, “Ka unyalo rito singruok musesingorugoni, mi uyie kedo e nyim Ruoth Nyasaye, 21kendo jou duto ma jolweny ong’ado aora Jordan e nyim Ruoth Nyasaye, mi gibet kuno nyaka chop Ruoth Nyasaye riemb wasike, 22mokawo pinyno, to un udwog ka, kendo unubed maonge ketho e nyim Ruoth Nyasaye kendo e nyim jo-Israel, mi pinyni nobed maru e nyim Ruloth Nyasaye. 23To ng’euru ni ka ok utimo kamano, to unubed joketho e nyim Ruoth Nyasaye, kendo richou nokelnu kum. 24Kuom mano, geruru mier ni mondu kod nyithindu, kendo uger abilni ni jambu, to nyaka utim mana kaka usesingoru!”
25Jo-Gad gi jo-Reuben nodwoko Musa niya, “Jaduong’ wan jogi omiyo wabiro timo kaka ichikowa. 26Nyithindwa gi mondwa kod jambwa duto biro dong’ e miech Gilead ka, 27to jowa duto ma jolweny biro ng’ado aora mondo odhi oked e nyim Ruoth Nyasaye kaka isechiko.”
28
Kuom mano, Musa nochiko Eleazar jadolo gi Joshua wuod Nun kod jodong dhout Israel niya, 29“Ka jo-Gad gi jo-Reuben duto ma jolweny ong’ado aora Jordan kodu mondo oked e nyim Ruoth Nyasaye, mi ukawo pinyno, to nyaka upognigi piny Gilead. 30To ka ok ging’ado aora mi gidhi e lweny kodu, to upognigi lowo e piny Kanaan.” 31Jo-Gad gi jo-Reuben nodwoko niya, “Jaduong’, wabiro timo mana kaka Ruoth Nyasaye osechikowa. 32Waduto mwaromo dhi e kedo wabiro ng’ado loka cha e nyim Ruoth Nyasaye, to lopwa nobed mana loka Jordan koni.”
33Omiyo Musa nomiyo jo-Gad gi jo-Reuben kod nus jo-Manase wuod Josef piny Sihon ruodh jo-Amor, gi piny Og ruodh Bashan duto, kaachiel gi miechgi kod gwenge mokiewo kodgi. 34Jo-Gad nogero Dibon gi Ataroth gi Aroer, 35gi Atroth-safan gi Jazar gi Jogbeha 36gi Bethnimra kod Bethharan, duto mier mochiel motegno gi ohinga, kendo ogerie abilni mag jamni. 37Jo-Reuben to nogero Heshbon gi Eleale gi Kiriathaim 38gi Nebo gi Baal-meon, (mane nyinge oloki) kod Sibma. Mago e nying mane gichako mier mane gigerogo. 39Joka Makir wuod Manase to nomonjo piny Gilead, mokawo, kendo ne giriembo jo-Amor mane oyudo odakie. 40Eka Musa nomiyo joka Makir wuod Manase piny Gilead, mi gidak kuno. 41Jair nyakwar Manase, to nomonjo miech Ham, mi okawo, kendo ochako ni Havoth-jair, (tiende ni, miech Jair.) 42Noba to nomonjo Kenath gi mier matindo mikiewo kode, mi ne ochake ni Noba, nyinge owuon.