Mich mar kue mochiw nono ni ji duto
1
Winjuru! Un duto, ma riyo oloyo! Biuru mondo umodhi.
Un joma onge gi chiemo, biuru ung’iew chiemo ucham.
Ee, biuru ukaw akawa divai gi chak nono,
ma ok uchulo gimoro.
2Ere gima omiyo ung’iewo chiemo ma ok konyu,
kuketho mwandu kuom gima ok nyal yieng’ou?
Ka uchiko itu, mi uwinjo gima awacho,
to ubiro chamo chiemo mabeyo,
mi uwinj ndhath gima uchamo.
3
Biuru ira mondo uchik itu ni gima awacho.
Adier, winjuru wachna mondo ubed mangima.
Eka abiro timo kodu singruok mochwere,
ka asingora ni abiro herou gi chunya duto,
kaka ne ahero Daudi.
4Ne akete mondo obed jaote ni ogendini duto.
Ee, nakete jatelo kendo japuonj ji.
5Kamano un bende unuluong ogendini ma ok ung’eyo mondo obi,
mi ogendini ma ok ong’eyou noring ka biro iru,
nikech Ruoth Nyasaye ma Ng’ama Ler mar Israel,
osemiyou duong’.
6Dwaruru Ruoth Nyasaye kapod kinde nitie minyalo yudego.
Adier, ywagneuru ka pod en machiegni.
7Joma timbegi mono mondo owe timbegi maricho kod paro mochido.
Onego giduog ir Ruoth Nyasaye mondo okechgi.
Adier, onego gidwog ir Nyasachwa,
nimar nong’wonnigi richogi duto.
8Ruoth Nyasaye wacho niya,
“Parou ok e parona, bende yoreu ok e yorena,
9nimar kaka polo bor moyombo piny,
e kaka yorena bende boyo moyombo mau,
kendo e kaka parona bende boyo moyombo parou
10
Bende kaka koth chue, kendo pe lwar, koa e polo,
mi ok chak dog malo kendo, to miyo mana piny ng’ich,
mondo cham otwi, mi thiew kendo nyagi,
mi kodhi ma ichwoyo kod cham, bedie,
11e kaka wach mawuok e dhoga nochal,
ok noduog ira ka pok otiyo tije,
to enotim gima ne ochano, mi ochop ote mane aoree.
12Adier, unuwuog Babulon gi mor kod kue,
kendo kuonde mukadhoe, gode madongo gi matindo nogo mahu gi mor.
Yien duto mae thim bende nopam lwetgi.
13Kuonde ma koro pedo gi kudho nitie,
yien mabeyo ema biro dongoe.
Mano nomi Ruoth Nyasaye bedo gi huma ma ok nyal lal,
kendo nobed rapar mosiko nyaka chieng’.”