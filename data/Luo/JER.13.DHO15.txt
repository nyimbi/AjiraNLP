Ngech law mokethore
1Ruoth Nyasaye nowachona mondo adhi ang’iew law, atue e nungona, to kik abude e pi. 2Omiyo ne ang’iewo lawno kaka Ruoth Nyasaye ne ochika, mi arwako. 3Bang’e Ruoth Nyasaye nowuoyo koda kendo, mowachona niya, 4“Dhiyo e aora Yufrate, ilony law mirwakono mondo ipandi e bur lwanda.” 5Omiyo ne adhi mi apande but aora Yufrate kaka ne Ruoth Nyasaye ochika. 6Bang’ kinde moko, Ruoth Nyasaye nowachona mondo adogi Yufrate aom lawno. 7Kuom mano nadok Yufrate, mi arango kama ne apandoe lawno, ne ayude, mi anwang’o ka okethore, ma onge tich. 8Ruoth Nyasaye nochako owuoyo koda, ka wachona niya, 9“Mano e kaka abiro ketho sunga mar jo-Juda kaachiel gi sunga marach mar jo-Jerusalem. 10Oganda marachni osetamore winjo wachna, mi gisebedo joma wigi tek, kendo ma timbegi richo. Giselamo nyiseche mamoko, kendo gitiyonigi. Kuom mano gibiro chalo mana gi law ma koro onge tichni. 11Kaka law atueya mako nungo ng’at morwake matek, e kaka nadwaro ni mondo jo-Isarel gi jo-Juda omaka matek, mondo gibed joga, kendo gikel pak kod duong’ ni nyinga. To kata kamano ne gitamore luora.”
Ngech agulni
12“In Jeremia, nyis jo-Isarel ni an Ruoth Nyasaye ma Nyasachgi awacho kama: ‘Agulini mag divai onego opong’ gi divai.’ To gibiro dwoki ni, ‘Wang’eyo maber ni agulini mag divai onego opong’ gi divai.’ 13Eka ichak iwachnigi ni an Ruoth Nyasaye abiro miyo jopinyni madho divai nyaka mer. Koda ka ruodhi ma nyikwa Daudi gi jodolo gi jonabi kod jo-Jerusalem duto biro mer. 14Bang’e anarwadgi duto, wuone gi nyithindo machalre. Ok nakechgi kendo ok nawegi, bende ok nang’wonnigi ngang’, to naneggi duto.”
Ruoth Nyasaye osiemo jo-Israel ni obiro darogi
15“Un jo-Israel, winjuru! Ruoth Nyasaye ema wuoyo, omiyo kik usungru, mi utamru winje. 16Miuru Ruoth Nyasaye ma Nyasachu duong’, ka pok okelo mudho, mi uchwanyoru e gode gotieno, kendo kapok oloko ler mugenono mudho mandiwa. 17Ka utamoru winjo siemnni, to anaywagu gi chunya nikech sungau. Anaywagu malit, mi pi wang’a nochuer nyaka wang’a owre, nikech odar jo-Ruoth Nyasaye, kitero e tuech.”
18Ruoth Nyasaye nowacho ni Jeremia niya, “Dhiyo inyis ruoth gi min mare mondo joa e kombegi mag duong’ nikech osimbegi mag loch osea e wigi molwar piny. 19Oselwor miech piny milambo, kendo onge ng’ama nyalo resogi. Osedar jo-Juda mi oter e tuech.”
20Un jo-Jerusalem, neyeuru! Wasiku biro, koa malo yo nyandwat. Ere oganda mane chalonu gi kweth maber, mane omiu mondo uriti? 21Unuwach ni ji ang’o ka joma yande uparo ni osiepeu ema koro oket e wiu ka jotendu? Ubiro bedo gi rem mana ka dhako ma muoch kayo! 22To eka upenjo gimomiyo gima kama osetimorenu, kendo gimomiyo oseyiech lepu kuomu, mi odwanyu, to ubiro yudo ni mano otimore nikech richou lich. 23Bende ja-Nubi nyalo loko kit dende? Koso kwach dilok kite marabok dok kido moro nono? Kapo ni gigo nyalo timore, to kara un bende mutimo gik maricho unyalo timo gik mabeyo! 24Ruoth Nyasaye biro keyou ka mihudhi ma yamo mager moa e thim keyo. 25Ruoth Nyasaye osewacho ni mano e gima biro timorenu. Osechano mondo otimnu kamano nikech useweye, mi ugeno mana kuom nyiseche manono. 26Ruoth Nyasaye owuon ema noyiech lepu kuomu, mi dugu nonen. 27Ruoth Nyasaye oseneno kaka utimo gik ma omon-go. Ulawo nyiseche manono e gode kendo e pewe, mana ka ng’at ma gombo chi wadgi, kendo ka faras ma dichwo ma lawo madhako! Un jo-Jerusalem urumo! Unuben maler karang’o?