Daudi oloyo jo-Amalek e lweny
1Chieng’ mar adek, Daudi gi joge nochopo Ziklag. To jo-Amalek noyudo ka osemonjo yo milambo mar Juda, kendo gisewang’o Ziklag mi giketho. 2To mond dalano kod ji duto matindo gi madongo, ne gimako gidhigo, ma ok ginego kata achiel 3Omiyo kane Daudi gi joge jochopo e dala, ne giyudo kosewang’e, to mondgi gi yawuotgi kod nyigi oseter e tuech. 4Daudi gi joge noywak matek, nyaka teko ma di gimed ywakgo orumo. 5
Ahinoam nyar Jezreel, gi Abigail chi Nabal ja-Karmel, ma mond Daudi bende noseter e tuech. 6Daudi nodhier nono, nikech joge ne wacho ni mondo ogoye gi kite, nimar chunygi ne lit ahinya, ka ng’ato ka ng’ato paro yawuote gi nyige. To kata kamano Daudi noyudo teko kuom Ruoth Nyasaye.
7
Daudi nowacho ni Abiathar jadolo ma wuod Ahimelek niya, “Kelna efod.” Mi Abiathar nokelone law dolo miluongo ni efodno. 8Daudi nopenjo Ruoth Nyasaye wach niya, “Anyalo lawo joma nomonjowago, koso? Bende dajukgi?” Mi nodwoke ni, “Lawgi, nikech adier ibiro jukogi, kendo ibiro reso jogi duto.” 9Omiyo Daudi nodhi gi joge duto mia auchiel. To kane gichopo e aora Besor, 10ji mia ariyo nool ahinya, ma ok nyal ng’ado aora, omiyo ne gidok kanyo, to Daudi gi ji mia ang’wen nodhi nyime gi lepo.
11Eka ne giyudo ja-Misri moro e pap, mi gikelo ir Daudi. Ne gimiye chiemo, mochamo, kod pi, momodho, 12bende ne gimiye ng’owo mong’in, kod saga ariyo mag mzabibu motwo. Kosechiemo, chunye noduogo, nikech nosebedo ka ok oyud chiemo, kata pi modho kuom odiechienge adek gotieno adek. 13Daudio nopenje ni, “In ng’at ng’a? In jakanye?” Nodwoke ni, “An ja-Misri ma misumba ja-Amalek. To ruodha noweya, nikech nyocha ayudo tuo, ndalo adek mokadho. 14Ne wamonjo yo milambo mar piny jo-Kereth, gi mar jo-Juda, kod mar jo-Kaleb, kendo ne wawang’o Ziklag gi mach.” 15Daudi nokone ni, “Diyie itera ir jogo?” Nodwoke niya, “Kuong’rina e nying Nyasaye nu ok ninega, kendo ok nichiwa e lwet ruoth ma nartiyone, eka dateri ir jogo.”
16Kamano notelo ni Daudi gi joge, mi ne giyudo jo-Amalek koke e pap. Jo-Amalekgo ne chiemo kendo metho, ka gimor nikech mwandu mang’eny mane gipeyo e piny jo-Filistia, kendo e piny Juda. 17Daudi nonegogi chakre rum piny nyaka yuso piny. Onge ng’ato kata achiel kuomgi ma notony mak mana yawuowi mia ang’wen ma noidho ngamia moringo. 18Daudi noreso ji duto mane jo-Amalek omako kaachiel gi monde ariyo. 19Onge jamoko kata jachan, wuowi kata nyako, mane ok oreso. Nodwoko bende gik moko duto te mane jogo opeyo. 20To bende nopeyo jambgi duto, mi jogo nosembogi e nyime, ka giwacho niya, “Magi gik ma Daudi opeyo.”
21Daudi noduogo ir ji mia ariyo mane oweyo aora Besor, ka tekogi orumo, kendo ok nyal luwo bang’e, mi jogo nowuok mondo oromne kaachiel gi joma ne ni kode. Kane gichopo machiegni, ne gimosogi, kendo gipenjogi kaka wach obet. 22To jomoko maricho, kod joma acheje mane ni kuom joma nodhi gi Daudi, nowacho niya, “Jogi ne ok odhi kodwa, omiyo kik wapognigi gimoro kuom gik mane ope ma wasereso, mak mana ni ng’ato ka ng’ato mondo oyud chiege gi nyithinde, odhigo.” 23To Daudi nowacho niya, “Owetena, kik utim kamano kuom gik ma Ruoth Nyasaye osemiyowa, nikech en ema oseresowa, kendo ochiwo oganda ma nomonjowano e lwetwa. 24Ere ng’ama diyie kodu e wachni? Ooyo, nyaka pog ni joma nodong’, ka rito misike, mana maromre gi joma nodhi e lweny. Nyaka pognigi maromre.” 25Chakre chieng’no nolokore tim jo-Israel nyaka chil kawuono.
26Kane Daudi odok Ziklag, nooro gik mope moko ni jodong Juda ma osiepene, kowachonigi niya, “Aoronu mich moa kuom gik mwapeyo kuom wasik Ruoth Nyasaye.” 27Jogo nodak Datir, 28gi Aroer, gi Sifmoth, gi Eshtemoa, 29gi miech jo-Jerameel, gi miech jo-Keni, 30gi Horma, gi Bora-shan, gi Athak, 31gi Hebron, kod kuonde duto mane Daudi jorawoe gi joge.