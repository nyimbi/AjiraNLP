Daudi oyudo Saulo Zif, to ok onege
1
Jo-Zif nobiro Gibea ir Saulo, mi giwachone niya, “Donge ing’eyo ni Daudi opondo e got Hakila, momanyore gi Jeshimon?” 2Mi Saulo nolor mowuok odhi nyaka thim Zif gi jo-Israel moyier alufu adek, mondo odwar Daudi e thimno. 3Nobworo but yo e got Hakila, momanyore gi Jeshimon, to Daudi ne nie thim. To kane Daudi ong’eyo ni Saulo obiro dware kuno, 4nooro jombetre, mofwenyo kama Saulo obworoe. 5Eka nowuok, modhi kanyono, moneno kama Saulo gi Abner wuod Ner, jatend jolweny, jonindoe e dier kambi, to joge noguro hembegi alwora.
6Daudi nowacho ni Ahimelek ja-Hiti, kod Abishai wuod Zeruya ma owadgi Joab niya, “Ere ng’ama didhi koda mwalo e kambi Saulo?” Abishai nodwoke ni, “Wadhi kodi.” 7Omiyo Daudi gi Abishai nodhi kuno gotieno, moyudo Saulo ka nindo e dier kambi, to tong’e ochwowo piny gi yo ka wiye. Abner gi jolweny bende ne nindo bute alwora. 8Abishai nowacho ni Daudi niya, “Nyasaye oseketo jasiki e lweti tinendeni. Yiena mondo achwowe dichiel gi tong’e, ariwe gi lowo, mak anwoyo lweta!” 9To Daudi nodwoke niya, “Kik inege, nimar onge ng’ama nyalo tero lwete kuom ruoth mowir ma Ruoth Nyasaye oyiero, mak doyud bura.” 10Eka nomedo wacho niya, “Gi nying Ruoth Nyasaye, Ruoth Nyasaye ema chieng’ notieke, kata ka chieng’ thone ochopo, kata kodhi e lweny. 11
Kuero ngang’! Kik ater lweta kuom ruoth mowir ma Ruoth Nyasaye oyiero. To wakaw mana tong’ ma yo ka wiyeno, kod puga mar pino mondo wadhigo.” 12Kamano Daudi nokawo tong’ gi puk pi mane ni yo ka wi Saulo, mi ne gia, ma onge ng’at monenogi, kata mowinjogi, kata mochiew. Ne ginindo giduto, nikech Ruoth Nyasaye nosemiyo nindo ogoyogi ngoga.
13Daudi noidho loka machielo, mochung’ ewi got gi kuma bor, ka kindgi opogore malach. 14Eka noluongo jolweny kod Abner wuod Ner, kowacho niya, “Abner, dak idwoka wach?” Abner nodwoko niya “In ng’awa, ma luongo ruoth?” 15Mi Daudi nowachone niya, “Donge in dichwo? Bende nitie ng’ama romo kodi e Israel? To ka kamano, nende ok irito ruoth maber? Donge ing’eyo ni ng’at moro nobiro nege? 16Gima isetimo ok ber. Gi nying Ruoth Nyasaye, uwinjoru gi tho, nikech ne ok urito ruoth, ng’at mowir ma Ruoth Nyasaye oyiero. Koro neye kuma tong’ ruoth nitie, kod puk pi mane ni yo ka wiye.”
17Kane Saulo ochamo dwond Daudi, nopenje niya, “Daudi wuoda, mano dwondi koso?” Daudi nodwoke niya, “Ee, mano dwonda, ruoth. 18Marang’o ilawa, to an mana jatichni? En ang’o masetimo? Koso rach manadi miseneno kuoma? 19Koro yie iwinj wachna. Kapo ni Ruoth Nyasaye ema othuwi koda, to mondo oyie kawo misango. To ka ji ema othuwi koda, to mondo okuong’gi e nying Ruoth Nyasaye, nikech gisegola tinende ni kik abed e oganda mar jo-Ruoth Nyasaye, kendo giseriemba mondo adhi ati ni nyiseche mamoko. 20Emomiyo koro kik iwe atho e pinyni, kuma bor gi Ruoth Nyasaye, nimar isewuok dwaro ngimana, mana ka ng’at ma dwaro ayuer e gode.” 21Eka Saulo nowacho niya, “Aseketho. Duogi, Daudi wuoda. Ok nachak atimni gima dihinyi, nikech nende iluoro ngimana. Awuoro, asefuwo, kendo alal marach.” 22Mi Daudi nodwoke niya, “Ruoth, ne tong’i! Or jalweny moro mondo obi loka ku, oome. 23Ruoth Nyasaye ema miyo ng’ato ka ng’ato pok mowinjore gi timne makare kod adierane. Ruoth Nyasaye nende oketi e lweta, to nadagi tero lweta kuom ruoth mowir ma Ruoth Nyasaye oyiero. 24Kaka ngimani nende long’o e wang’a, e kaka ngimana bende mondo obed malong’o e wang’ Ruoth Nyasaye, kendo en ema mondo oresa e masiche duto.” 25Eka Saulo nowacho ni Daudi niya, “Oguedhi, Daudi wuoda! Initim timbe madongo, kendo nilo.” Mi Daudi nodhi, to Saulo nodok dala.