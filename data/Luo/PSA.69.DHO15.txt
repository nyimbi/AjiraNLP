Ywak mar resruok
1A Nyasaye, resa,
nimar pi oima, mochopo e ng’uta!
2Kendo anyumora e chuodho matut,
kama onge lowo motegno ma anyalo chungoe.
Adier, an e chuny pi matut,
kendo apaka chiegni tera.
3Aseywak ni mondo okonya,
mi aol, kendo dwonda rama!
Wengena bende oowore kuom rangi mondo ikonya.
4
Joma mon koda kayiem nono ng’eny,
moloyo yie wiwa gi ng’eny,
bende joma hangona wach kendo dwaro nega, rateke mokadho!
Ne gichuna mondo amigi gik mane ok akwalo.
5A Nyasaye, ing’eyo kaka fupa chalo,
kendo onge richona kata achiel ma ikia.
6Kik iwe akel wichkuot ni joma ogeno kuomi,
A Ruoth Nyasaye Manyalo Gik Moko Duto.
Kik iwe akel ayany ni jogo malami, yaye Nyasach Israel.
7Aseyudo chuny malit ka ji yanya nikech in,
kendo wiya okuot ma ok anyal ting’o wang’a.
8Achalo ni owetena ka ng’ama pok gineno.
Joodwa to achalonigi mana japiny moro nono.
9
Hera ma aherogo Hekalu mari wang’o chunya ka mach,
kendo ayany ma ji yanyigo ema koro iyanyago.
10Abolora kasando ringra kendo ka atueyo chiemo,
to ji yanya ayanya.
11Arwakora gi pien gugru, to ginyiera anyiera.
12Gikuodha e dala, kamoro amora ma giwuothoe
kendo jomer chuogona wer ma gijarago.
13A Ruoth Nyasaye, an to abiro lami.
Dwoka, yaye Nyasaye, e sa asaya mihero, nikech herani duong’
kendo nimar irito singruok mane itimo ni niwar ji.
14Resa, kik anyumra e chuodho,
kendo rita kuom wasika,
bende kik iwe pi matut tera.
15Kik iwe ohula ywoya,
kendo kik iwe anim e kut,
kata kik iwe bur liel mwonya.
16A Ruoth Nyasaye, dwoka nikech ber mar herani maduong’ mosiko.
Bi ira kuom ng’wononi maduong’.
17An jatichni, kik ipandna wang’i,
to yie idwoka sani nikech an e chandruok maduong’.
18Bi mondo iwara, kendo iresa e lwet wasika.
19In ing’eyo kaka ji miya chuny lit,
kendo ing’eyo kaka gijara kendo gikuodo wiya,
wasika duto bende ineno.
20Ayany ma ji yanyago osenego chunya ma onge kaka akony.
Ne ageno ni ji dikecha, to ne ok aneno.
Bende ne aparo ni dayud kony, to ne ok ayudo.
21
Kane kech kaya,
to ne gimiya mana kwiri mondo acham,
kendo kane riyo oloya, to ne gimiya mana kong andwayo mondo amadhi.
22
Chiembgi giwegi ema mondo obednigi obadho,
kendo sewni ma gitimo onego okelnigi masira!
23Wang’gi mondo oimre, kik ginen,
kendo imi dendgi osik ka kirni.
24A Nyasaye, onego ito mirimbi mager kuomgi,
kendo sandgi malit kikecho.
25
Onego kambigi dong’ nono,
maonge kata ng’at achiel modong’ ka ngima e hembe,
26nimar gisando ng’ama isekumo,
kendo gigoyo siboi ni joma isehinyo!
27Kumgi kuom richogi duto,
kendo kik iwe giyud warruok moa kuomi.
28
Onego ruch nyinggi oko e kitap ngima,
bende onego kik kwan-gi kaachiel gi joma kare.
29An to an jachan kendo rem rama,
omiyo ting’a malo kendo resa, a Nyasaye.
30Abiro pako Nyasaye gi wer,
kendo abiro miyo nyinge duong’, ka agoyone erokamano.
31Mano biro miyo Ruoth Nyasaye mor, moloyo misango motimne gi rwath,
kata bed mana ni en rwath maber manade!
32Ka jochan neno kamano, to gibiro bedo mamor,
kendo jogo malamo Nyasaye, chunygi biro duogo.
33Ruoth Nyasaye winjo ywak jochan,
bende wiye ok wil gi joge motue.
34Un polo gi piny kod nembe,
kaachiel gi gik moko duto manie iu,
pakuru Nyasaye.
35Enores Sayun, kendo nochak oger miech Juda.
Joge nodag kuno, kendo nobed weg piny.
36Ee, nyikwa jotichne nokaw pinyno,
kendo jogo mohere nodag kuno.