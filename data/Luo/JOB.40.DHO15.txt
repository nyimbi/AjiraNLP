1In Ayub, ne ipiem koda, an Nyasaye Manyalo Gik Moko Duto.
2Koro iyie weyo piem, koso in gi gima idwaro dwoko?
3Ayub nodwoko niya,
4“A Ruoth Nyasaye, ere kaka dadwoki an aanani?
Ok abi temo wacho gimoro machielo kendo,
5nimar asewacho mathoth moloyo kaka owinjore.”
Gik moko malich manyiso teko Nyasaye
6Bang’e Ruoth Nyasaye nochako oloso gi Ayub gie boche polo niya,
7“Koro a malo ka dichwo,
mondo idwok weche ma adwaro penjigi.
8In itemo nyiso ni bura ma aseng’ado ok ni kare?
Koso idwaro nyiso ni an ema aseketho,
mondo in ineri ka ng’ama ni kare?
9Bende iratego ka an adier?
Koso dwondi bende chal gi mara ma mor ka polo?
10Ka kamano, to kara bidhri maber
ka irwakori gi luor kod duong’
11Eka irang jogo ma sungore
mondo iol kuomgi mirimbi mager, omi gibolre.
12Ee, ng’igi, mondo igolgi e duong’ ma gin go,
kendo irwad joma timbegi richo mana kuonde ma gichung’ie!
13Yikgi e lowo, mi ituegi e Piny Joma Otho.
14Kinyalo timo kamano, to an ema nakwong paki,
mi ayie ni tekri iwuon ema omiyi iloyo.
15Parie rawo
mane achueyo, kaka in bende ne achueyi.
Ochamo mana lum ka dhiang’,
16to neye kaka oratego,
kendo kaka dende ojing’!
17Iwe ochikore tir ka yiend sida,
kendo embene ong’wel malich!
18Chokene otegno ka mula,
kendo ogwendene chalo sirni mag chuma.
19En ema olichie moloyo gik moko mane achueyo,
omiyo onge ng’ama dihedhre monje, mak mana an jachuechne.
20Ochamo lum manie wi gode, kuonde ma le ema odakie.
21Onindo piny e tiend kudho,
kendo opondo ei odundu manie siany.
22Ee, oyueyo e tipo mar kudho,
kendo opondo ei osawo manie geng aora.
23Kata ka aora opong’ mabubni manadi, to ok oluor,
kendo chunye ngich ang’icha, kata ka pi tagore e wang’e.
24Ere ng’ama didin wang’e, mi make?
Koso en ng’a ma dituch ume gi olowu?