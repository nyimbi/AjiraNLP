Lemo mikwayogo Nyasaye mondo oguedh Hekalu
1A Ruoth Nyasaye, kik wiyi wil gi Daudi,
to parie kaka nothagore malit,
2kendo kaka nosingoreni,
in Ruoth Nyasaye Manyalo Gik Moko Duto ma Nyasach Israel
3kowacho niya, “Ok anadhi dala, kendo ok anadhi nindo,
4bende ok anayue kendo nindo ok notera,
5nyaka chop ayud kar dak ni Ruoth Nyasaye,
ma Nyasaye Manyalo Gik Moko Duto kendo ma Nyasach Israel.
6
Ne wawinjo ni Sandug Muma ni Efrata,
mi ne wayude e paw Jaar.
7Eka ne wawacho niya, “Wadhiuru kar dak mar Nyasaye,
mondo walem e nyim kom duong’ne.”
8A Ruoth Nyasaye, bi idonj kar yueyoni,
in kaachiel gi Sandug Muma ma en ranyisi mar tekoni.
9Onego jodolo bed joma kare,
kendo jogi duto onego ogo mahu gi mor.
10Ne ihero Daudi jatichni,
omiyo kik ilok ng’eyi ni ruoth miseyiero.
11
Ne ikuong’orine matek ahinya, kendo ok nilokri.
Ne iwachone niya, “Abiro keto wuodi moro ruoth,
kendo enorit piny bang’i.
12Ka yawuoti orito singruokna,
kendo ka gimako chikena ma abiro miyogi,
to yawuotgi bende nobed e kom duong’ni tienge duto.”
13Ruoth Nyasaye notim kamano nikech oseyiero Sayun
kodwaro ni mondo kar dakne obed kanyo.
14Nowacho niya, “Kanyo ema nobed kar yueyona nyaka chieng’.
Adier, kanyo ema adwaro dakie.
15Abiro guedho jo-Sayun gi gik moko duto ma gidwaro,
bende abiro miyo joge ma jochan chiemo moromogi.
16Anami jodolo mage bedo joma kare,
kendo joge nower, ka goyo mahu gi mor.
17
Kanyo ema naketie nyakwar Daudi moro ruoth maduong’.
Adier, kanyo ema nyikwa ruoth ma aseyiero biro bedoe gi loch.
18Anami wichkuot ne wasike,
to en owuon, lochne nodhi nyime maber.