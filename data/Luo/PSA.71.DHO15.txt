Lemo mar jaduong’
1A Ruoth Nyasaye, in ema ageno kuomi.
Kik iwe loya, mi wiya kuodi,
2to ka in Nyasaye makare, konya kendo resa.
Chik iti iwinj gima awacho, mondo iwara.
3Bedna lwanda ma aresorae, kendo ohinga motegno mogeng’a.
To adier, inie lwandana kendo ohingana.
4A Nyasaye, resa kuom joricho.
Ee, gola e teko joma ger ma timbegi mono.
5Ruoth Nyasaye, aketo genona kuomi,
mana kaka asebedo ka atimo chakre aa e nyathi.
6Asetenora kuomi nyaka ne nywola,
bende isebedo kirita nyaka ne aa ei mama.
Pile abiro bedo ka apaki.
7Ngimana osebedo ka odhiero ji mang’eny,
to in e jaritna maratego.
8Odiechieng’ duto asiko ka apaki,
kendo ahulo duong’ni maler.
9Kik koro idaga ni ati!
Adier, kik tinde ijwang’a ni tekra orumo.
10Wasika chano kaka diginega.
11Giwacho niya, “Nyasaye osejwang’e!
Walaweuru mondo wamake, nikech onge ng’ama nyalo rese!”
12A Nyasaye, kik ibed mabor koda,
to yie ikonya piyo, yaye Nyasacha.
13Joma nega onego lo kendo rum.
Adier, mad kuod wi joma dwaro hinya, mi ng’eng’ nono.
14An to pile abiro keto genona kuomi,
kendo anamed mana paki.
15Anahul timni makare,
kendo pile anawuo kuom warruok maa kuomi,
kata obedo ni otut modhiera winjo kamano.
16Ruoth Nyasaye, anapak timbeni madongo,
kendo anahul timni makare. Ee, anahul timni kende
17A Nyasaye, isepuonja nyaka ne aa e nyathi,
kendo ndalona duto asebedo ka ahulo timbeni miwuorogo.
18To kaka koro ati, kendo wiya oselokore lwar,
yie kik ijwang’a, yaye Nyasaye!
Bed koda ka ahulo tekoni gi duong’ni ni tienge duto mabiro.
19A Nyasaye, timni makare tundo nyaka e polo malo!
Isetimo gik madongo, omiyo onge ng’ama romo kodi.
20Isemiyo aneno chandruok gi rem malit,
to ang’eyo ni ibiro meda teko, kendo ibiro gola e liel.
21Ibiro meda duong’ moloyo,
kendo ibiro chako ikueyo chunya.
22A Nyasaye, abiro paki ahinya gi thum, nikech in jaadiera.
Abiro weroni wende gi thum, yaye Ng’ama Ler mar Israel.
23Anakog gi mor, ka agoyoni thum
Adier, abiro wer gi tekra duto, nikech isewara.
24Pile anawuo kuom timni makare,
nikech joma ne dwaro hinya oselo, mi wigi okuot.