Wend Daudi mane opakogo Nyasaye kuom rese
(Zaburi 18.1-50)
1Kane Daudi oneno ni Ruoth Nyasaye oserese e lwet Saulo kendo e lwet wasike duto, nopake gi wer kama:
2“A Ruoth Nyasaye, in e
lwandana, kendo ohingana.
3Nyasacha, in e jaresna,
gi lwandana ma ageng’orae.
In e okumbana,
gi teko mar resruokna.
In e ohingana
gi kar geng’ruokna, kendo jawarna
in ema iresa
kuom masiche mager.
4Akwayo Ruoth Nyasaye
mowinjore oyud pak,
kendo ma resa kuom wasika.
5Tho notaga ka apaka
kodwaro tera kaka ohula.
6Tonde mag liel nodhoga.
Tho ne dwaro maka kobadho.
7Kane anie chandruok,
nakwayo Ruoth Nyasaye.
Ee, naywak ni Nyasacha.
Nowinjo dwonda gie hekalu mare,
kendo ywakna nochopo e ite.
8Piny notetni, kendo oyiengni.
Mise mag polo bende notetni
kendo okirni,
nikech mirimb Ruoth Nyasaye
9Iro nodum ka wuok e ume,
kendo mach mang’angni bende nowuok e dhoge.
10Nosudo polo machiegni,
eka nolor,
konyono rumbi molil ti.
11Ne oidho kerubi,
mi ohuyogo ka kalausi.
12Nokawo mudho kod boche polo
morweyo gi koth maduong’,
moloko ka hembe.
13Ler motelo e nyime nomoko mach motimo ligega.
14Dwond Ruoth Nyasaye nomor.
Ee, Ng’ama Duong’ Moloyo nomor gie polo.
15Nodiro mor polo ka aserni,
kokworogi koni gi koni.
16Kane Ruoth Nyasaye okudho ka yamb nyakoi,
kendo okwerogi,
mise mag piny noelore
kendo kude mag nam nofwenyore.
17Norieyo bade ka en malo, mi omaka,
kogola e ataro-ngala.
18Ne oresa e lwet wasika marateke
kendo kuom ji duto mosin koda,
mane oloya gi teko.
19Ne gimonja ka anie masira, t
to Ruoth Nyasaye ema nokonya.
20Ne ogola e chandruok,
mi abedo thuolo.
Noresa nikech nomor koda.
21Ruoth Nyasaye ne opoga pok
mowinjore gi timna makare.
Nochula moromo gi tichna maler,
22nikech naluwo yorene
kendo ok asepogora kod Nyasacha,
kadonjo e richo.
23Aserito chikene duto,
ma onge kata achiel ma apogorago.
24Aonge gi ketho e nyim Ruoth Nyasaye
kendo aseritora kuom richo.
25Omiyo osemiya pok
mowinjore gi timna makare,
kendo mowinjore gi tim malong’o e nyime.
26In Ruoth Nyasaye, in jaadiera ni ji mohero adiera,
kendo ilong’o ni joma long’o.
27Iler ni joma ler,
to wiyi tek ni joma wigi tek.
28Ireso joma muol,
to josunga idwoko piny.
29A Ruoth Nyasaye, in e tacha.
In e Nyasacha ma menyona mudho.
30Imiyo aloyo oganda lwenja,
kendo in e Nyasacha
ma konya kalo ohinga.
31Yor Nyasaye en yo malong’o
Osenon wach Ruoth Nyasaye,
moyud ni en adier.
Ruoth Nyasaye e okumba
mar joma ogeno kuome.
32Ere Nyasaye moro,
mak mana Ruoth Nyasachwa?
Koso ere lwanda moro,
mak mana Nyasachwani?
33Nyasayeni e kar pondona motegno,
osemiyo yorena bedo thuolo
kendo moboch.
34
En ema omiyo tienda bedo mayot ka tiend mwanda,
kendo oresa,
koketa malo kama oting’ore.
35Ojiwo bada ni lweny,
mi onyalo ywayo
kata mana atung’ mar mula.
36In Ruoth Nyasaye,
isekelona resruok
mobedona okumba,
kendo konyni ema nomiyo
abedo gi duong’
37Ne imiya yo malach mondo awuothie
mi ne ok akier
38Nalawo wasika,
mi atiekogi,
kendo ne ok aduogo dala
ka pok girumo.
39Nagoyogi ngoga,
mi atiekogi!
Ne giriere piny e tienda,
ma ok ginyal chung’.
40Nimiya teko mar kedo,
kendo mar loyo wasika.
41Ne imiyo wasika oringa
mi atiekogi
42Ne girango koni gi koni,
to onge ng’amaa ne nyalo resogi.
Ne giywak ni Ruoth Nyasaye,
to ne ok oduokogi.
43Ne aregogi mayom,
mana ka buru ma yamo tero,
mi anyonogi ka chuodho.
44Ne iresa kuom joma piem koda,
kendo niketa jatelo mar ogendini,
mi ji mane pok ang’eyo notiyona.
45Joma oa e pinje mamoko
ne biro ira kobolore.
Kane giwinjo humba,
to ne giyie lochna mana gikanyono.
46Chunygi nool,
mi ne giwuok ka gitetni,
kuma ne gipondoe.
47Ruoth Nyasaye nitie
En e lwandana! Pakeuru!
Ee, odend nying Nyasacha,
ma lwanda mar resruokna.
48En Nyasaye
mane omiya teko mar chulo kuor,
koketo ogendini e bwo lochna,
49Kendo kogola kuom wasika.
En e Ruoth Nyasaye
mane omiyo aloyo joma ne piem koda,
kendo oresa kuom jomahundu.
50
Kuom mano, anapake kuom kind ogendini.
Adier, anapak nyinge gi wer.
51Nyasaye kelo resruok maduong’
ni ruoth moketo.
Ee, ohero ng’at moyiero, gi hera mosiko,
ma en mana Daudi,
gi kotha nyaka chieng’.”