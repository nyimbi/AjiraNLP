Rwĩmbo rwa macakaya
1MWATHANI akĩnjarĩria akĩnjĩĩra atĩrĩ, “Ambĩrĩria gũcakaĩra anene a Isiraeli.
2Moorie atĩrĩ, Kaĩ maitũguo aarĩ ũ!
Aatariĩ ta mũrũũthi wa mũgoma gatagatĩ ka mĩrũũthi ya njamba.
3Aamamaanagia na mĩrũũthi ĩrĩa mĩĩthĩ imaamoinĩ,
akĩrera ciana ciake.
Aarerire kĩana kĩmwe gĩake gĩgĩtuĩka mũrũũthi mwĩthĩ,
gĩgĩcooka gĩkĩĩruta kũhĩta,
na gĩgĩtuĩka gĩa kũrĩaga andũ.
4Ndũũrĩrĩ ciaigua ũhoro wakĩo,
ikĩenja irima rĩa gũgĩtega na igĩkĩgwatia.
Igĩkĩguucũrũrũkia na ndwano
igĩgĩtwara bũrũri wa Misiri.
5Mũrũũthi ũrĩa nyina wakĩo ũgĩgĩeterera
o kinya ũgĩte mwĩhoko wothe.
Ũgĩcooka ũkĩoya kĩana kĩngĩ kĩaguo
ũgĩkĩrera gĩgĩtuĩka mũrũũthi mũgima.
6Kĩagimara, gĩatwaranaga na mĩrũũthi ĩrĩa ĩngĩ,
nakĩo gĩkĩĩruta kũhĩta na kũrĩaga andũ.
7Gĩgĩkĩharagania nyũmba ciao iria ciakĩĩtwo na thingo cia hinya,
na gĩgĩthũũkangia matũũra maao.
Bũrũri wothe ũgĩkira ihooru
nĩkũiguaga mũraramo wakĩo.
8Ndũũrĩrĩ igĩkĩomokera
ciumĩĩte mĩena yothe na ng'ongo ciothe iria ciakĩrigiicĩirie,
igĩkĩigĩra mĩtego igĩkĩgwatia.
9Igĩgĩtoonyia gĩkerengeinĩ ikĩnyiitĩĩte na ndwano,
igĩgĩtwara kũrĩ mũthamaki wa Babilonia.
Igĩkĩhingĩra nyũmbainĩ njake na thingo cia hinya
nĩ geetha mũraramo wakĩo ndũkaanacooke kũigwĩka rĩngĩ
kũu irĩmainĩ cia Isiraeli rĩ kana rĩ.
10“Ningĩ maitũguo aarĩ ta mũthabibũ
ũhandĩĩtwo ndeereinĩ cia maaĩ,
ũkoimia honge nyingĩ na matunda maingĩ,
nĩ ũrĩa maaĩ maarĩ maingĩ.
11Warĩ na honge cia hinya
iria ciatuĩkire mĩthĩĩgi ya anene.
Naguo mũthabibũ ũcio ũgĩkũra ũkĩraiha na igũrũ
o nginya ũkĩhuutia matu.
Ũgakĩĩrooragĩrwo nĩ ũndũ wa ũrĩa warĩ mũraihu
na warĩ na honge nyingĩ.
12No nĩwamunyirwo na marũrũ maingĩ
ũkĩrekanio thĩ.
Rũhuuho rwa kuuma mwena wa irathĩro naruo rũkĩũmia matunda maaguo.
Honge ciaguo iria ciarĩ na hinya ikiunangwo ikĩũma,
igĩcooka igĩcinwo na mwaki.
13Rĩu mũthabibũ ũcio ũcookeete ũkahandwo
werũinĩ kũndũ kũũmũ na gũtarĩ maaĩ.
14Mwaki ũrutĩĩtie gĩtinainĩ kĩa mũthabibũ ũcio
ũgacina honge na matunda maaguo.
Ndũkaagĩa na honge irĩ na hinya
cia gũgaatuĩka mĩthĩĩgi ya anene rĩngĩ.”
Rũu nĩruo rwĩmbo rwa macakaya
na nĩrũinĩĩtwo maita maingĩ.