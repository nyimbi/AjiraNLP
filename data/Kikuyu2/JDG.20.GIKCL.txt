Aisiraeli kũhaarĩria mbaara
1Atĩrĩĩrĩ, andũ oothe a Isiraeli, kuuma Dani mwena wa na rũgongo o nginya Beerisheba mwena wa na kĩanda, ningĩ kuuma Gileadi mwena wa na irathĩro, nĩmeetĩkire mũgambo ũcio. Moonganire Mizipa mbere ya MWATHANI marĩ mworoto ũmwe. 2Atongoria oothe a mĩhĩrĩga yothe ya Aisiraeli maarĩ ho mũgomanoinĩ ũcio wa andũ a Ngai, na kwarĩ thigari ngiri magana mana (400,000) cia magũrũ iria ciarũaga na hiũ cia njora. 3Hĩndĩ ĩyo andũ a Benjamini nĩmaiguire atĩ Aisiraeli arĩa angĩ oothe nĩmaacookanĩrĩire kũu Mizipa.
Aisiraeli mooririe atĩrĩ, “Tatwĩre, ngero ĩyo yekĩkire atĩa?” 4Mũlawii, ũrĩa mũtumia wake wa kũigwo woragĩĩtwo, agĩcookia atĩrĩ, “ Niĩ na mũtumia wakwa nĩtwathiire Gibea itũũra rĩa bũrũri wa Benjamini kũraarĩrĩra kuo. 5Nao andũ a Gibea magĩũka kũũhũũra na makĩrigiicĩria nyũmba ĩyo ndarĩ ũtukũ ũcio. Meendaga kũnjũraga, no handũ ha ũguo makĩnyiita mũtumia ũcio wakwa wa kũigwo na hinya, makĩmũthĩĩnia kinya agĩkua. 6Nĩndoire kĩimba gĩake, ngĩgĩtinangia icunjĩ icunjĩ, ngĩcitũma bũrũri wothe ũrĩa Aisiraeli maheetwo ũgatuĩka wao, tondũ arũme acio nĩmeekĩĩte ũndũ mũũru wa waganu, na wa ũrimũ gatagatĩinĩ gaitũ. 7Atĩrĩĩrĩ, inyuothe mũrĩ Aisiraeli. Tuai ũrĩa tũgwĩka nĩ ũndũ wa gĩĩko gĩĩkĩ.”
8Andũ oothe makiuga na mũgambo ũmwe atĩrĩ, “Gũtirĩ mũndũ o na ũmwe witũ, o na akorwo atũũraga hemainĩ kana mũciĩ, ũkũinũka. 9Tũgwĩka atĩrĩ, tũgũcuuka mĩtĩ tũthuure andũ amwe a gũtharĩkĩra Gibea. 10Gĩcunjĩ kĩmwe gĩa ikũmi kĩa andũ thĩinĩ wa Isiraeli megũthiĩ gũcaria irio nĩ ũndũ wa thigari, arĩa angĩ nao megũthiĩ kũherithia Gibea nĩ ũndũ wa waganu na ũrimũ ũcio meekĩĩte thĩinĩ wa Isiraeli.” 11Nĩ ũndũ ũcio, andũ oothe a Isiraeli makĩũngana marĩ ngoro ĩmwe gũtharĩkĩra itũũra rĩu.
12Mĩhĩrĩga ya Aisiraeli ĩgĩgĩtũma andũ bũrũri wothe wa Benjamini makoorie atĩrĩ, “Nĩ waganu wa mũthemba ũrĩkũ ũyũ wĩkĩkĩĩte gatagatĩinĩ kaanyu? 13Rĩu nenganĩraai andũ acio aaganu a Gibea tũmoorage, nĩ geetha tũniine waganu thĩinĩ wa Isiraeli.” No rĩĩrĩ, Abenjamini matiathikĩrĩirie Aisiraeli acio angĩ. 14Moimũrũrũkire matũũra moothe ma bũrũri wa Benjamini magĩthiĩ Gibea makarũe na andũ arĩa angĩ a Isiraeli. 15-16Moonganirie thigari ngiri mĩrongo ĩĩrĩ na ithathatũ (26,000) kuuma matũũra maao mũthenya ũcio. Kuongerera acio, andũ a itũũra rĩa Gibea makĩruta thigari njoorua cia kĩmotho magana mũgwanja (700). Mũũthigari o wothe wa thigari icio magana mũgwanja nĩangĩahotire gũikia ihiga na kĩgũtha athimĩĩte rũcuĩrĩ na ndahĩtie. 17Mĩhĩrĩga ĩrĩa ĩngĩ yothe ya Isiraeli yonganirie njamba cia ita ngiri magana mana (400,000) iria ciarĩ njoorua cia kũrũa na hiũ cia njora.
Kũrũa na andũ a Benjamini
18Andũ a Isiraeli nĩmaathiire Betheli, handũ harĩa maahooyagĩra, na marĩ kũu makĩũria Ngai atĩrĩ, “Nĩ mũhĩrĩga ũrĩkũ ũkũamba gũtharĩkĩra andũ a Benjamini?”
MWATHANI agĩcookia atĩrĩ, “Nĩ mũhĩrĩga wa Juda.”
19Kwoguo rũũciinĩ rũũrũ rũngĩ Aisiraeli makiumagara, magĩthiĩ magĩaka kambĩ yao gũkuhĩ na itũũra rĩa Gibea. 20Maathiire kũhithũkĩra ita cia andũ a Benjamini, na makĩbanga thigari ing'etheire itũũra rĩu. 21Mbũtũ cia ita cia Benjamini ikiuma nja ya itũũra, na mũthenya ũcio ũtaanatuka nĩcioragĩĩte thigari ngiri mĩrongo ĩĩrĩ na igĩrĩ (22,000) cia Aisiraeli. 22-23Thuutha ũcio, Aisiraeli nĩmaathiire kũrĩa maahooyagĩra, makĩrĩrĩra mbere ya MWATHANI o nginya hwaĩinĩ. Makĩũria MWATHANI atĩrĩ, “ Nĩtwagĩrĩirwo nĩgũthiĩ kũrũa rĩngĩ na andũ a Benjamini na nĩ aariũ a ithe witũ?”
Naake MWATHANI akĩmacookeria atĩrĩ, “Ĩĩ thiĩi.”
Kwoguo mbũtũ cia ita cia Aisiraeli nĩciomĩrĩirie, igĩthiĩ ikĩbanga ita ciacio o ta ũrĩa ciarĩ mũthenya ũcio ũngĩ. 24Igĩkĩhithũkĩra mbũtũ cia ita cia Abenjamini riita rĩa keerĩ. 25Abenjamini makiuma Gibea riita rĩa keerĩ, na mũthenya ũcio makĩũraga thigari irĩa ciarĩ njoorua na kũrũa na hiũ cia njora ngiri ikũmi na inyaanya (18,000) cia Aisiraeli. 26Thuutha ũcio andũ oothe a Isiraeli magĩkĩambata Betheli makĩrĩra na magĩikara o hau mbere ya MWATHANI, na matiarĩire kĩndũ o nginya hwaĩinĩ. Nĩmaarutire magongoona ma thaayũ na ma njino mbere ya MWATHANI. 27-28Matukũinĩ macio Ithandũkũ rĩa Kĩrĩĩkanĩro rĩatũire Betheli, na Finehasi mũrũ wa Eleazaru na mũcũkũrũ wa Harũni, nĩ we warĩmenyagĩrĩra. Andũ makĩũria MWATHANI atĩrĩ, “Nĩtwagĩrĩirwo nĩgũthiĩ kũrũa rĩngĩ na andũ a Benjamini, aariũ a ithe witũ, kana tũtigane na ũndũ ũcio?”
Naake MWATHANI agĩcookia atĩrĩ, “Thiĩi mũkarũe! Rũũciũ nĩngaamũhe ũhootani igũrũ rĩao.” 29Kwoguo Aisiraeli magĩkĩiga thigari ciĩhithĩĩte ithiũrũrũkĩirie Gibea. 30Naguo mũthenya wa gatatũ magĩthiĩ kũrũa na mbũtũ cia ita cia Benjamini, na makĩbanga thigari ing'etheire Gibea, o ta ũrĩa maamenyereete gwĩka. 31Andũ a Benjamini magĩkiumagara makarũe, makĩheenererio makiuma itũũrainĩ. O ta mahinda macio mangĩ, makĩambĩrĩria kũũraga Aisiraeli amwe barabarainĩ cia gũthiĩ Betheli na Gibea. Mooragire thigari ta mĩrongo ĩtatũ cia Isiraeli.
32Nao andũ a Benjamini makiuga atĩrĩ, “Nĩtwamahũũra o ta ũrĩa twamahũũrire rĩa mbere.”
No rĩĩrĩ, Aisiraeli maabangĩĩte kũhaane ta maroora, nĩ geetha mamaheenererie moime itũũra thĩinĩ mooke njĩrainĩ. 33Nĩ ũndũ ũcio, rĩrĩa mbũtũ ya ita ĩrĩa nene ya Aisiraeli yacookaga na thuutha ĩgĩcookanĩrĩra Baalitamaru, andũ arĩa maathiũrũrũkĩirie Gibea mooheirie makiumĩra materĩgĩrĩirwo kuuma kũrĩa meehithĩĩte gũthiũrũrũkĩria Gibea. 34Andũ ngiri ikũmi (10,000), maathuurĩĩtwo thĩinĩ wa Aisiraeli guothe, magĩtharĩkĩra Gibea, nayo mbaara ĩkĩrũra o kũrũra. Andũ a Benjamini matietĩkĩĩtie atĩ maarĩ hakuhĩ gũtoorio. 35MWATHANI akĩhe Aisiraeli ũhootani igũrũ rĩa mbũtũ cia ita cia andũ a Benjamini. Mũthenya ũcio Aisiraeli mooragire thigari ngiri mĩrongo ĩrĩ na ithaano na igana rĩmwe (25,100) cia thũ iria ciarĩ njoorua na kũrũa na hiũ cia njora. 36Andũ a Benjamini magĩkĩona atĩ nĩmaatoorio.
Ũrĩa Aisiraeli maahootanire
Gĩkundi kĩrĩa kĩnene kĩa mbũtũ cia ita cia Aisiraeli nĩkĩorĩire andũ a Benjamini, nĩ gũkorwo kĩehokaga andũ arĩa kĩaigĩĩte mehithĩĩte kũrigiicĩria Gibea. 37Andũ acio meehithĩĩte maathiire na ihenya meerekeire Gibea makĩomokera itũũra, makĩũraga andũ oothe arĩa maarĩ kuo. 38Andũ acio meehithĩĩte na mbũtũ yothe nĩmaaheanĩĩte rũũri atĩ rĩrĩa marĩona ndoogo ndumanu ĩkiuma itũũra thĩinĩ, 39mbũtũ yothe ya Isiraeli ĩgarũrũke. Ihindainĩ rĩu andũ a Benjamini nĩmooragĩĩte thigari mĩrongo ĩtatũ cia Aisiraeli makĩĩĩraga atĩrĩ, “Ĩĩni, nĩtũmatooreetie o ta ũrĩa twekire rĩa mbere.” 40Na rĩĩrĩ, rĩrĩa ndoogo ndumanu yambĩrĩirie kwambata yumĩĩte itũũrainĩ thĩinĩ, andũ a Benjamini makĩrora na thuutha wao, makĩgegeara nĩkuona itũũra rĩao rĩothe rĩkĩrĩrĩmbũka mwaki. 41Hĩndĩ ĩyo Aisiraeli makĩgarũrũka, nao andũ a Benjamini makĩambĩrĩria kũũra, tondũ nĩmaamenyire atĩ meerekeire kũniinwo. 42Moorĩire Aisiraeli meerekeire werũinĩ, no matingĩahotire kũũra tondũ meyonire marĩ gatagatĩ ka mbũtũ ĩrĩa nene na andũ arĩa moimaga itũũra, na nĩmooragirwo. 43Aisiraeli nĩkuoheria mooheirie thũ ciao magĩcihanyũkia mategũcitigithĩria o kinya handũ mwena wa irathĩro wa itũũra rĩa Gibea, makĩmooragaga. 44Na rĩĩrĩ, thigari njoorua iria cioragĩrwo kuuma mũhĩrĩgainĩ wa Benjamini ciarĩ ngiri ikũmi na inyaanya (18,000). 45Nacio iria ciatigarire igĩcooka na thuutha, ikĩũra iroreete ihigainĩ rĩa Rimoni. Ngiri ithaano (5,000) ciacio ikĩũragĩrwo njĩrainĩ. Aisiraeli makĩrũmĩrĩra matigari kinya Gidomu, makĩũraga ngiri ingĩ igĩrĩ (2,000). 46Mũthenya ũcio andũ ngiri mĩrongo ĩĩrĩ na ithaano (25,000) a mũhĩrĩga wa Benjamini nĩ o mooragirwo, na oothe maarĩ thigari njamba mũno.
47No rĩĩrĩ, andũ magana matandatũ (600) nĩmaahotire kũũrĩra werũinĩ, magĩthiĩ o ihigainĩ rĩa Rimoni, magĩikara ho mĩeri ĩna. 48Aisiraeli makĩgarũrũkĩra andũ arĩa angĩ a Benjamini makĩmooraga oothe, arũme, atumia, ciana, nyamũ, o na kĩrĩa gĩothe maangĩonire. Ningĩ nĩmaacinire matũũra moothe marĩa maarĩ mwena ũcio.