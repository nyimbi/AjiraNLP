Kũrũũgamia na kwamũra Hema ya gũtũnganwo
1Naake MWATHANI akĩĩra Musa atĩrĩ, 2“Mũthenya wa mbere wa mweri wa mbere ũkaarũũgamia Hema ya gũtũnganwo. 3Narĩo Ithandũkũ rĩa Kĩrĩĩkanĩro rĩrĩ na Maathani marĩa Ikũmi ũkaarĩtoonyia thĩinĩ wa Hema ĩyo, ũcooke ũrĩthiĩkĩrĩrie na mbathiya. 4Ningĩ ũgaatoonyia meetha thĩinĩ na indo ciayo ũciigĩrĩre igũrũ. O naguo mũtĩ ũrĩa wa kũhangĩrwo mataawa ũkaũtoonyia thĩinĩ na ũũhangĩre mataawa maguo. 5Ũgaacooka ũige kĩgongoona kĩrĩa gĩa thahabu gĩa gũcinĩrwo ũbaani mbere ya Ithandũkũ rĩu rĩa Kĩrĩĩkanĩro na ũcuurie mbathiya hau mũromoinĩ wa Hema. 6Ningĩ ũgaacooka ũige kĩgongoona kĩa magongoona ma njino mbere ya Hema ĩyo. 7Nayo mbakũri ya gwĩthambĩra ũkaamĩiga gatagatĩ ka Hema ĩyo na kĩgongoona na ũmĩiyũrie maaĩ. 8Ningĩ ũkaarũũgamia itugĩ cia rũirigo, ũmĩirigĩre mĩena yothe na ũcuurie mbathiya mũromoinĩ wayo.
9“Thuutha wa ũguo ũgaacooka woe maguta marĩa ma kwamũrana ũitĩrĩrie Hema ĩyo o na indo iria irĩ thĩinĩ wayo. Ũkaamĩamũra hamwe na indo ciayo ciothe, nayo ĩgĩtuĩke theru. 10Ningĩ ũgaacooka ũitĩrĩrie maguta kĩgongoona kĩa magongoona ma njino ũkĩamũre, hamwe na indo ciakĩo ciothe, nakĩo gĩgĩtuĩke gĩtheru biũ. 11O na ningĩ ũgaitĩrĩria kĩraĩ gĩa gwĩthambĩra hamwe na njikarĩro yakĩo maguta, ũciamũre.
12“Ningĩ ũkaareehe Harũni na aariũ aake mũromoinĩ wa Hema ĩyo, ũmeere methambe na maaĩ metherie. 13Ũgaacooka ũhumbe Harũni nguo cia ũthĩnjĩri Ngai, ũmũitĩrĩrie maguta ũmwamũre, nĩ geetha andungatagĩre ta mũthĩnjĩri Ngai. 14O na ũkaareehe aariũ aake ũmahumbe nguo ikinyĩĩte maruinĩ. 15Ũcooke ũmaitĩrĩrie maguta, o ta ũrĩa ũitĩrĩirie ithe wao, nĩ geetha mandungatagĩre ta athĩnjĩri Ngai. Naguo ũhoro ũcio wa gũitĩrĩrio maguta nĩguo ũkaamatuaga athĩnjĩri Ngai njiarwainĩ ciao ciothe tene na tene.”
16Naake Musa agĩgĩĩka maũndũ moothe o ta ũrĩa MWATHANI aamwathĩĩte. 17Kwoguo mũthenya wa mbere wa mweri wa mbere wa mwaka wa keerĩ thuutha wa moima Misiri, Hema ya gũtũnganwo ĩkĩrũũgamio. 18Musa agĩkĩiga njikarĩro ciayo thĩ agĩciara wega, o nacio mbaaũ ciayo agĩcirũũgamia, o na mĩgamba ya yo akĩmĩtoonyia handũ haayo, o na itugĩ ciayo agĩcirũũgamia. 19Agĩcooka agĩtambũrũkia kĩandarũũa igũrũ wa Hema ĩyo, na akĩmĩhumbĩra na kĩandarũũa kĩa igũrũ, o ta ũrĩa MWATHANI aamwathĩĩte. 20Agĩcooka akĩoya ihengere iria igĩrĩ, agĩciiga thĩinĩ wa Ithandũkũ rĩa Kĩrĩĩkanĩro. Nayo mĩtĩ ĩrĩa mĩraaya akĩmĩharũkia icũhĩinĩ cia Ithandũkũ rĩu, o nakĩo gĩkunĩko agĩkĩigĩrĩra Ithandũkũinĩ rĩu igũrũ. 21Agĩcooka agĩtoonyia Ithandũkũ rĩu thĩinĩ wa Hemainĩ ĩyo na agĩcuuria mbathiya ya kũhakania, kwoguo agĩthiĩkĩrĩria Ithandũkũ rĩu rĩa Kĩrĩĩkanĩro, o ta ũrĩa MWATHANI aamwathĩĩte.
22Nayo meetha akĩmĩiga Hemainĩ ĩyo mwana wa na rũgongo, nja ya mbathiya ĩyo ya kũhakania, 23agĩcooka akĩiga igũrũ wayo mĩgate ĩrĩa ĩrutĩirwo MWATHANI, o ta ũrĩa MWATHANI aamwathĩĩte. 24Naguo mũtĩ wa gũcuuria mataawa akĩũiga, thĩinĩ wa Hema ĩyo mwena wa na kĩanda, kũng'ethanĩra na meetha ĩyo, 25namo mataawa akĩmagwatĩria hau mbere ya MWATHANI, o ta ũrĩa MWATHANI aamwathĩĩte. 26Agĩcooka akĩiga kĩgongoona kĩrĩa gĩa thahabu thĩinĩ wa Hema ĩyo, agĩkĩiga mbere ya mbathiya ĩyo, 27na agĩcinĩra igũrũ rĩakĩo ũbaani ũrĩa ũnungaga wega, o ta ũrĩa MWATHANI aamwathĩĩte. 28Ningĩ agĩcuuria mbathiya hau mũromoinĩ wa Hema ĩyo, 29na hau mbere ya mbathiya ĩyo akĩiga kĩgongoona kĩrĩa kĩa magongoona ma njino. Agĩcooka akĩrutĩra magongoona ma njino igũrũ wakĩo, o na ma irio cia mũgũnda, o ta ũrĩa MWATHANI aamwathĩĩte. 30Nakĩo kĩraĩ kĩrĩa gĩa gwĩthambĩra agĩkĩiga gatagatĩ ka Hema ĩyo na kĩgongoona, na agĩkĩiyũria maaĩ. 31Naake Musa, Harũni, na aariũ aake mageethambagĩra mooko na magũrũ hau, 32rĩrĩa rĩothe megũtoonya Hemainĩ ĩyo kana kĩgongoonainĩ kĩu, o ta ũrĩa MWATHANI aathĩĩte Musa. 33Ningĩ Musa akĩrũũgamia itugĩ cia rũirigo, akĩirigĩra Hema ĩyo o na kĩgongoona, na agĩcuuria mbathiya mũromoinĩ wa nja ya rũirigo rũu. Kwoguo agĩkĩrĩĩkia wĩra wothe.
Itu igũrũ rĩa Hema ya gũtũnganwo
(Nda 9.15-23)
34 Na rĩĩrĩ, hĩndĩ o ĩyo itu rĩkĩhumbĩra Hema ĩyo ya gũtũnganwo, naguo riiri wa MWATHANI ũkĩiyũra thĩinĩ wayo. 35Nĩ ũndũ wa ũguo Musa ndaigana kũhota gũtoonya Hemainĩ ĩyo. 36Na rĩĩrĩ, o rĩrĩa itu rĩu rĩehera igũrũ wa Hema ĩyo, hĩndĩ ĩyo andũ a Isiraeli maambũraga hema ciao magathiĩ magaciamba handũ hangĩ. 37No itu rĩu rĩaga kwehera, maikaraga o harĩa marĩ, o nginya mũthenya ũrĩa rĩkeehera. 38Thĩinĩ wa ng'endo ciao ciothe, nĩmoonaga itu rĩu rĩa MWATHANI igũrũ rĩa Hema ĩyo mũthenya, ningĩ ũtukũ makoona mwaki ũgĩakana igũrũ wayo.