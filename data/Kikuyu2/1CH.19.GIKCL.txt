Daudi kũhoota Aamoni na andũ a Siria
(2Sam 10.1-19)
1Thuutha ũcio, Nahashu mũthamaki wa Aamoni agĩkua, naake mũũrũwe Hanuni agĩtuĩka mũthamaki ithenya rĩake. 2Naake mũthamaki Daudi akiuga atĩrĩ, “No mũhaka njĩke Hanuni mũrũ wa Nahashu maũndũ ma ũtugi o ta ũrĩa ithe aanjĩkire.” Kwoguo Daudi agĩtũma arekio makamũtwarĩre macakaya maake.
Rĩrĩa maakinyire kwa Hanuni bũrũriinĩ wa Aamoni, 3atongoria a Aamoni makĩĩra mũthamaki atĩrĩ, “Ũgwĩciiria tondũ Daudi nĩatũmĩĩte andũ mooke magũcakaithie, nĩ thooguo atĩĩĩte mũno? Aaca! Amatũmĩĩte gũũkũ ta athigaani, mathigaane bũrũri nĩguo atũhoote!”
4Tondũ ũcio Hanuni akĩnyiita anjaama a Daudi akĩmeenjithia nderu ciao, agĩtinithia nguo ciao kuuma njohero gũthiĩ na thĩ, agĩcooka akĩreka methiĩre. 5Rĩrĩa Daudi aamenyithirio ũhoro ũcio, akĩrekania matũngwo, nĩ gũkorwo andũ acio nĩmaiguaga thoni gũcooka mũciĩ. Akĩmeera maikare Jeriko nginya rĩrĩa nderu ciao ikaaneneha, thuutha ũcio mainũke.
6Rĩrĩa mũthamaki Hanuni na Aamoni moonire atĩ nĩmaatuma ũthũ na Daudi makĩrĩha kiro ngiri mĩrongo ĩtatũ na inya (34,000) cia betha nĩguo makombore ngaari cia mbarathi na thigari cia mbarathi kuuma Mesopotamia, Maaka, na Zoba. 7Magĩgĩkombora ngaari cia mbarathi ngiri mĩrongo ĩtatũ na igĩrĩ (32,000), o hamwe na mũthamaki wa Maaka na ita ciake. Acio oothe magĩthiĩ magĩaka kambĩ yao mang'etheire Medeba. O nao Aamoni oothe makiuma matũũrainĩ maao mehaarĩirie kũrũa.
8Rĩrĩa Daudi aiguire ũhoro ũcio, akĩmarekeria Joabu na mbũtũ cia ita ciothe cia andũ arĩa maarĩ njamba. 9Nao Aamoni makiumagara makĩĩhanda wega kĩhingoinĩ kĩa Raba me na indo ciao ciothe cia mbaara. Raba rĩarĩ itũũra rĩao rĩrĩa inene. Hĩndĩ ĩyo nao athamaki arĩa mookĩĩte kũmateithĩrĩria mehandĩĩte o kũu werũinĩ.
10Na rĩĩrĩ, hĩndĩ ĩrĩa Joabu oonire atĩ ita cia thũ icio ciahota kũmũtharĩkĩra imuumĩĩte na mbere na na thuutha-rĩ, agĩthuura thigari iria ciarĩ njamba thĩinĩ wa thigari cia Isiraeli agĩcibanga ing'ethanĩire na andũ a Siria. 11Nacio thigari icio ingĩ agĩciiga rungu rwa ũtongoria wa Abishai mũrũ wa nyina, ũrĩa naake wacibangire ing'ethanĩire na Aamoni. 12Naake Joabu akĩĩra Abishai atĩrĩ, “Wona andũ a Siria makĩndooria-rĩ, ũka ũndeithĩrĩrie, na niĩ ndoona Aamoni magĩgũtooria, nĩngũũka gũgũteithĩrĩria. 13Gĩa na hinya na wĩyũmĩrĩrie. Nĩtũhũũrane na hinya nĩ ũndũ wa andũ aitũ na matũũra ma Ngai witũ; naake MWATHANI aroĩka o ta ũrĩa ekuona kwagĩrĩire.”
14Joabu na andũ aake magĩkuhĩrĩria andũ a Siria nĩguo mamatharĩkĩre, nao andũ a Siria makĩũra. 15Na rĩĩrĩ, hĩndĩ ĩrĩa Aamoni moonire atĩ andũ a Siria nĩmoora-rĩ, o nao makĩũrĩra Abishai magĩĩtharĩra itũũrainĩ. Naake Joabu agĩcooka Jerusalemu.
16No rĩĩrĩ, andũ a Siria moona atĩ nĩmaahootwo nĩ Aisiraeli, magĩcookanĩrĩria mbũtũ ciao cia ita iria ciarĩ ng'ongoinĩ cia Siria, mwena wa irathĩro wa rũũĩ rwa Farati. Nacio igĩũka itongoreetio nĩ Shobaku, mũnene wa mbũtũ cia ita cia Hadadezeri mũthamaki wa Zoba. 17Rĩrĩa Daudi aamenyithirio ũhoro ũcio-rĩ, agĩcookanĩrĩria mbũtũ ciothe cia ita cia Isiraeli, akĩringa rũũĩ rwa Jorodani, agĩcibanga nĩguo ihũũrane na andũ a Siria. Nayo mbaara ĩkĩambĩrĩria. 18Aisiraeli makĩingatithia thigari cia Siria. Naake Daudi na thigari ciake makĩũraga atwari a ngaari cia mbarathi cia andũ a Siria ngiri mũgwanja (7,000), na thigari cia magũrũ ngiri mĩrongo ĩna (40,000). Ningĩ makĩũraga Shobaku mũnene wa mbũtũ cia ita cia Siria. 19Na rĩĩrĩ, hĩndĩ ĩrĩa athamaki oothe arĩa maathĩkagĩra Hadadezeri moonire atĩ nĩmaahootwo nĩ Aisiraeli, magĩkĩiguana na Daudi magĩtuĩka a kũmwathĩkagĩra. Nao andũ a Siria matiigana gwĩtĩkĩra gũteithia Aamoni hĩndĩ ĩngĩ.