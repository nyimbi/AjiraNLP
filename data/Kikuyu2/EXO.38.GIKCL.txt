Gũthondeka kĩgongoona gĩa gũcinĩrwo magongoona
(Tha 27.1-8)
1Nakĩo kĩgongoona gĩa gũcinĩra magongoona-rĩ, agĩgĩthondeka na mbaaũ cia mũgaa. Na gĩgĩkorwo gĩ thikwea, kĩrĩ na ũraihu wa mita igĩrĩ na boiniti igĩrĩ, na wariĩ o wa mita igĩrĩ na boiniti igĩrĩ, nakĩo kĩrũũgamo mita ĩmwe na boiniti ithatũ. 2Agĩcooka agĩthondeka hĩa ciakĩo igũrũ wa koona ciakĩo inya, nacio igĩtuĩka o kĩndũ kĩmwe na kĩgongoona kĩu. Agĩcooka agĩkĩhumbĩra gĩothe na gĩcango. 3Ningĩ agĩthondeka indo ciothe cia kĩgongoona kĩu, nĩcio: ngĩo, iciko cia tĩĩri, mbakũri, njibe, o na ngĩo ciakĩo cia mwaki. Indo ici ciothe agĩcithondeka na gĩcango. 4Agĩcooka agĩthondeka rũgara rwa gĩcango akĩrwĩkĩra mũhuro wa mũgũkũ wa kĩgongoona kĩu, naruo rũgĩkinya gatagatĩ ga kĩgongoona. 5Agĩcooka agĩthondeka icũhĩ inya cia gũgĩkuua agĩciĩkĩra koonainĩ ciakĩo inya. 6Na agĩthondeka mĩtĩ mĩraaya ya mũgaa ya gũgĩkuua, akĩmĩhumbĩra na gĩcango, 7agĩcooka akĩmĩharũkia icũhĩinĩ iria irĩ mĩena ya kĩgongoona kĩu cia gũgĩkuua. Nakĩo kĩgongoona kĩu agĩgĩthondeka na mbaaũ na agĩtiga irima gatagatĩ.
Gũthondeka mbakũri ĩrĩa ya gĩcango
(Tha 30.18)
8 Ningĩ agĩthondeka mbakũri ya gwĩthambĩrwo ya gĩcango na njikarĩro ya yo ya gĩcango; acithondekire na iciicio cia atumia arĩa maatungataga mũromoinĩ wa Hema ya gũtũnganwo.
Nja ya Hema ya gũtũnganwo
(Tha 27.9-19)
9Ningĩ Hema ya gũtũnganwo akĩmĩthondekera nja ya yo ĩirigĩirwo na mbathiya cia gataani ĩrĩa njega.
Mwena wa na kĩanda mbathiya icio ciarĩ na ũraihu wa mita mĩrongo ĩna na inya, 10na cianyiitĩrĩirwo na itugĩ mĩrongo ĩrĩ cia gĩcango irĩ na njikarĩro mĩrongo ĩrĩ o cia gĩcango, na ciarĩ na tũhocio na tũmĩtĩ twa betha. 11Ũguo noguo mwena wa na rũgongo wa nja ĩyo watariĩ. 12Naguo mwena wa na ithũĩro haarĩ na mbathiya ciarĩ na ũraihu wa mita mĩrongo ĩĩrĩ na igĩrĩ, na irĩ na itugĩ ciacio ikũmi na njikarĩro ciacio ikũmi, o na tũhocio na tũmĩtĩ twacio twa betha. 13Naguo mwena wa irathĩro, harĩa mũromo warĩ, nja ĩyo yarĩ na wariĩ wa mita mĩrongo ĩĩrĩ na igĩrĩ. 14-15O mwena wa mũromo agĩthondeka na mbathiya cia mita ithathatũ na boiniti ithathatũ, na itugĩ ithatũ na njikarĩro ithatũ. 16Mbathiya ciothe cia kũirigĩra nja ĩyo ciathondekeetwo na gataani ĩrĩa njega. 17Nacio njikarĩro cia itugĩ ciathondekeetwo na gĩcango, natuo tũhocio, na tũmĩtĩ, na mĩthiainĩ ya itugĩ ciothe ciarĩ cia betha. Nacio itugĩ icio ciothe gũthiũrũrũkĩria nja ĩyo cianyiitithanĩĩtio na tũmĩtĩ twa betha. 18Nayo mbathiya ya mũromoinĩ wa nja ĩyo yathondekeetwo na gataani ĩrĩa njega ĩtumĩĩtwo na ndigi cia guoya wa rangi wa mburuu, babũ, na mũtuune na ĩkagemio na magemio. Nayo mbathiya ĩyo yarĩ na ũraihu wa mita kenda, na kĩrũũgamo mita igĩrĩ o ta mbathiya cia nja ĩyo. 19Yanyiitĩrĩirwo nĩ itugĩ inya irĩ njikarĩroinĩ ciacio inya cia gĩcango. Tũhocio twa itugĩ icio, mĩthiainĩ yacio, hamwe na tũmĩtĩ twa gũcinyiitithania, guothe kwahumbĩrĩĩtwo na betha. 20Nacio higĩ ciothe cia Hema ĩyo na cia rũirigo rũu ciathondekeetwo na gĩcango.
Indo iria ciahũthĩrĩĩtwo gũthondeka Hema ya gũtũnganwo
21Ũyũ nĩguo mũtaratara wa mũigana wa indo iria ciahũthĩrirwo gũthondeka Hema ya gũtũnganwo, harĩa ihengere iria igĩrĩ cia mahiga iria ciandĩkĩĩtwo maathani marĩa ikũmi ciaigĩĩtwo: Mũtaratara ũyũ watarithirio nĩ Musa na watarirwo nĩ Alawii arĩa maarutaga wĩra matongoreetio nĩ Ithamaru mũrũ wa Harũni mũthĩnjĩri Ngai.
22Naake Bezaleli mũrũ wa Uri na mũcũkũrũ wa Huri, wa mũhĩrĩga wa Juda, nĩ we wathondekire indo icio ciothe MWATHANI aathanĩĩte. 23Naake aateithĩrĩirio wĩrainĩ ũcio nĩ Oholiabu mũrũ wa Ahisamaku, wa mũhĩrĩga wa Dani, ũrĩa warĩ mũkururi mũũgĩ wa tũhiga, na mũũhĩgĩrĩru wĩrainĩ wa mĩthemba yothe ya ũũgĩ, o na mũtumi wa ndigi cia gataani ĩrĩa njega na ndigi cia guoya wa rangi wa mburuu, babũ, na mũtuune. 24Thahabu ĩrĩa yothe yamũrĩirwo MWATHANI nĩ ũndũ wa gũthondeka Hema ĩyo nyamũre yarĩ na ũritũ wa kiro ngiri ĩmwe, ĩthimĩĩtwo na gĩthimi kĩrĩa kĩaiguanĩirwo. 25 Nayo betha ĩrĩa yarutirwo nĩ andũ acio maatarwo, yarĩ na ũritũ wa kiro ngiri ithatũ magana mana mĩrongo ĩtatũ (3,430), ĩthimĩĩtwo na gĩthimi kĩrĩa kĩaiguanĩirwo. 26 Mũigana ũcio waiganaine na mbeeca ciothe iria ciarĩhĩĩtwo nĩ andũ oothe makĩyandĩkithia, o mũndũ akĩruta mbeeca iria ciatuĩtwo, ĩthimĩĩtwo na gĩthimi kĩrĩa kĩaiguanĩirwo. Nao andũ arĩa maatarĩĩtwo a mĩaka mĩrongo ĩĩrĩ gũthiĩ na igũrũ marĩ ngiri magana matandatũ na ithatũ, na magana mataano ma mĩrongo ĩtaano (603,550). 27Kiro ngiri ithatũ na magana mana cia betha (3,400) nĩcio ciahũthĩrirwo gũthondeka njikarĩro iria igana cia Hema ĩyo nyamũre hamwe na mbathiya, o njikarĩro igĩthondekwo na kiro mĩrongo ĩtatũ na inya. 28Nacio kiro mĩrongo ĩtatũ cia betha iria ciatigarire, Bezaleli agĩthondeka mĩrĩnga, tũhocio twa itugĩ, na tũkunĩko twa gũcihumbĩra mĩthiainĩ. 29Nakĩo gĩcango kĩrĩa kĩamũrĩirwo MWATHANI kĩarĩ kiro ngiri igĩrĩ na magana mana na mĩrongo ĩĩrĩ na ithaano (2,425). 30Agĩgĩthondeka nakĩo njikarĩro cia mũromo wa Hema ya gũtũnganwo, kĩgongoona gĩa gĩcango hamwe na kĩrũgara gĩakĩo gĩa gĩcango, o na indo ciothe cia kĩgongoona kĩu, 31hamwe na njikarĩro cia gũthiũrũrũkĩria nja ya Hema ĩyo, mũromo wayo, higĩ ciothe cia Hema ĩyo, na higĩ ciothe cia gũthiũrũrũkĩria nja ĩyo ya yo.