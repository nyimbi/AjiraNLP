Rwĩmbo rwa Daudi rwa ũhootani
(Thab 18)
1Daudi agĩkĩinĩra MWATHANI rwĩmbo rũũrũ, hĩndĩ ĩrĩa MWATHANI aamũhonokirie kuuma mookoinĩ ma Saũlũ na thũ iria ingĩ:
2MWATHANI nĩ we mũmenyereri
nĩ we handũ haakwa haakĩĩtwo na rũthingo rwa hinya ha kwĩhitha
na no we mũngũũri.
3Ngai wakwa-rĩ, nĩ we mũmenyereri,
na harĩ we ndingĩona ũgwati.
Nĩ we ngo yakwa,
na nĩ we ũngitagĩra na akanjikaria na thaayũ.
Nĩ we mũhonokia wakwa,
nĩ we ũngitagĩra na akahonokia haaroinĩ.
4Ngayagĩra MWATHANI
naake akahonokia kuuma harĩ thũ ciakwa.
MWATHANI arogoocwo.
5Ndathaĩĩtwo nĩ mĩnyororo ya gĩkuũ,
na ngakorererwo nĩ mĩiyũro ya wanangi.
6Mĩnyororo ya kwa arĩa akuũ nĩ yo yeĩthiorereirie,
nayo mĩtego ya gĩkuũ ĩgathagathagwo ĩnyiite.
7Ndĩ mĩnyamaaroinĩ ĩyo ngĩkaĩra MWATHANI;
ngĩkaĩra Ngai wakwa andeithie.
Naake akĩigua mũgambo wakwa arĩ o Hekaarũinĩ yake,
kĩrĩro gĩakwa gĩgĩkinya matũinĩ maake.
8Hĩndĩ ĩyo thĩ ĩkĩinaina na ĩgĩthingitha;
nacio itina cia matuinĩ ikĩinaina o na igĩthingitha,
nĩ ũndũ Ngai aarĩ mũraakaru!
9Maniũrũ maake makiuma ndoogo ĩkĩambata na igũrũ,
naguo mwaki wa kũniinana o na makara maarĩrĩmbũkaga ikiuma kanuainĩ gaake.
10Akĩhingũrania igũrũ, agĩikũrũka thĩ
arangĩĩte itu rĩtumanu.
11Aathiaga oombũkĩĩte akuuĩĩtwo nĩ kĩũmbe kĩrĩ mathagu
agĩgĩthiĩ arĩ mathaguinĩ ma rũhuuho.
12Eehumbĩire na nduma,
na agathiũrũrũkĩrio nĩ matu matutungĩirie mbura.
13Makara maakanaga makĩrĩrĩmbũka
moimĩĩte ũkengiinĩ ũrĩa warĩ mbere yake.
14Hĩndĩ ĩyo MWATHANI akĩruruma e kũu igũrũ;
naguo mũgambo wa Ũrĩa Ũrĩ Igũrũ Mũno ũkĩiguuo.
15Naake agĩikia mĩguĩ yake, akĩhurunjania thũ ciake,
na agĩciingatithia na heni.
16Hĩndĩ ĩyo kũndũ kũrĩa kwĩ na thĩ wa iria rĩrĩa inene, gũkĩonekana,
nacio itina cia thĩ ikĩhumbũranio,
rĩrĩa MWATHANI arũithirie thũ ciake,
na agĩcigũũthũkĩra na maraakara.
17MWATHANI arĩ igũrũ agĩtambũrũkia guoko akĩnyiita,
akĩnduta ndiainĩ ĩyo ndiku.
18Agĩkĩĩhonokia kuuma mookoinĩ ma thũ ciakwa iria ciangĩrĩĩtie hinya,
o na akĩhonokia kuuma harĩ arĩa mathũire,
nĩ gũkorwo nĩmaangĩrĩĩtie hinya mũno.
19Manjũkĩrĩire rĩrĩa ndaarĩ mathĩĩnainĩ,
no MWATHANI akĩmenyerera.
20MWATHANI agĩkĩnyumĩrĩria kũndũ gũtaarĩ na moogwati;
agĩkĩhonokia nĩ ũndũ nĩakeneetio nĩ niĩ.
21MWATHANI akĩndĩha kũringana na ũthingu wakwa;
akĩndĩha kĩndũ na kĩngĩ nĩ ũndũ mooko maakwa matiekĩĩte ũũru.
22O na nĩ ũndũ ndiagĩĩte kũrũmĩrĩra njĩra cia MWATHANI
kana ngahuutatĩra Ngai wakwa nĩguo njĩke maũndũ mooru.
23Nĩndahingĩĩtie ũrĩa mawatho maake moothe moigĩĩte,
na ngaathĩkĩra maathani maake.
24Ndiarĩ na mahĩtia mbere ya MWATHANI,
na nĩndemenyagĩrĩra ndikaahĩtie.
25Tondũ ũcio MWATHANI nĩandĩhĩĩte kũringana na ũthingu wakwa,
nĩ ũndũ niĩ ndiĩkĩĩte ũũru.
26Wee, MWATHANI, wĩ mwĩhokeku kũrĩ arĩa makwĩhokeete,
na wĩ mũkinyanĩru kũrĩ arĩa akinyanĩru.
27Wĩ mũtheru harĩ arĩa maikaraga methereetie,
no harĩ arĩa meekaga ũũru ũmeekaga kũringana na ciĩko ciao.
28Wee-rĩ, nĩ we ũhonokagia andũ arĩa enyiihia,
no arĩa etĩĩi nĩũmaconorithagia.
29Nĩ we, MWATHANI, ũtũmaga taawa wakwa wakane wega,
ũgakĩnjehereria nduma yakwa, wee Ngai wakwa.
30Nĩ we ũheaga hinya wa kũhehenja mbũtũ cia thũ ciakwa;
o na ũkaahotithia kũrũũga thingo ciacio cia hinya cia kwĩgitĩra.
31Ĩ Ngai ũyũ njĩra ciake ti nginyanĩru!
Ĩ ciĩranĩro ciake ti ciakwĩhokwo!
Nĩ we ngo ya arĩa oothe mooragĩra harĩ we amagitagĩre.
32MWATHANI wiki no we Ngai;
Ngai wiki nĩ we mũtũgitĩri.
33Ngai ũyũ, nĩ we kĩĩgitio gĩakwa kĩrĩa kĩrũmu mũno,
ningĩ nĩ we ũtũmaga njage gũtũngana na ũgwati njĩrainĩ ciakwa.
34 Nĩ we ũhotithagia gũteng'era itegũtindirũka o ta thwariga ya mũgoma,
ngoorĩra irĩmainĩ igũrũ kũrĩa itangĩona ũgwati.
35Nĩ we ũndutaga ũrĩa mbaara ĩrũagwo,
o nginya ngahota kũhũthĩra ũta ũrĩa wĩ na hinya mũno.
36MWATHANI, nĩ we ũmenyagĩrĩra o na ũkahonokia; ũteithio waku nĩguo ũndũũgĩrĩĩtie.
37Nĩ we ũheaga kũndũ kwariĩ gwa kũũrĩra;
magũrũ maakwa matirĩ maatirũka.
38Thũ ciakwa ndeng'eranagia nacio, ngaciananga;
ndihũndũkaga o nginya rĩrĩa ndĩrĩĩkia gũciniina.
39Ndĩcigũthaga ikagũa thĩ, na itingĩhota gũcooka gũũkĩra,
ikagũa na ngara o magũrũinĩ maakwa.
40Nĩ ũndũ wee, MWATHANI, nĩũheaga hinya wa kũrũa mbaara,
o na ũkaahotithia gũtooria thũ ciakwa.
41Nĩũtũmaga thũ ciakwa injũrĩre,
arĩa nao mathũire nĩndĩmaniinaga.
42Macaragia ũteithio, no mationaga wa kũmahonokia;
makayagĩra MWATHANI, no we ndameetĩkaga.
43Na niĩ ngakĩmathĩa, makahinya o ta rũkũngũ;
ngamarangĩrĩria o ta ndooro ya njĩrainĩ.
44Nĩ we wahonokirie kuuma harĩ andũ arĩa maang'eng'anaga na niĩ,
na ũgĩtũma njathage ndũũrĩrĩ;
rĩu andũ itaamenyeete nĩmatuĩkĩĩte ndungata ciakwa.
45Andũ a kuuma mabũrũri mangĩ mookaga mbere yakwa makĩinamagĩrĩra;
maiguaga ngumo yakwa, makanjathĩkĩra.
46Makuaga ngoro,
magooka makĩinainaga moimĩĩte matũũrainĩ maao,
marĩa mairigĩre na thingo cia hinya.
47MWATHANI e muoyo!
Arogoocwo, o we mũngitĩri!
Ngai ũrĩa ũhonokagia arotũũgĩrio!
48Nĩ we Ngai ũrĩa ũndĩhagĩria harĩ thũ ciakwa,
na agatooria ndũũrĩrĩ agaciiga rungu rwakwa.
49Nĩ we ũndutaga mookoinĩ ma thũ ciakwa,
akanyambararia igũrũ wa arĩa manjũkagĩrĩra;
nĩ we ũmenyagĩrĩra kuuma harĩ andũ arĩa mahũthagĩra hinya.
50 Tondũ ũcio, nĩngũkũgooca, wee MWATHANI, gatagatĩinĩ ka ndũũrĩrĩ,
o na ngumie rĩĩtwa rĩaku na nyĩmbo.
51Nĩũheete mũthamaki waku ũhootani mũnene,
na ũgatuga ũrĩa waku ũitĩrĩirie maguta ũkamũthuura,
o we Daudi na njiarwa ciake nginya tene na tene.