MWATHANI gũthitanga Aisiraeli
1Tathikĩrĩriai MWATHANI agĩthitanga Aisiraeli.
MWATHANI, arahũka ũthitangane;
reke irĩma o na ithũngũri ciigue ũrĩa ũkuuga.
2Inyuĩ irĩma, o inyuĩ itina cia tene na tene cia thĩ,
thikĩrĩriai MWATHANI agĩthitangana.
MWATHANI nĩegũthitanga Aisiraeli,
nĩegũciira nao.
3“Atĩrĩĩrĩ, andũ aakwa, kaĩ ndĩmwĩkĩĩte atĩa?
Kaĩ ndĩmũnogeetie nakĩ?
Tanjookeriai!
4 Ndamũrutire bũrũri wa Misiri,
ngĩmũkũũra kuuma ũkomboinĩ,
na ngĩtũma Musa, Harũni, na Miriamu nĩ geetha mamũtongorie.
5 Andũ aakwa, taririkanaai ũrĩa Balaki, mũthamaki wa Amoabi, aathugundĩĩte kũmwĩka,
na ũrĩa Balaamu mũrũ wa Beori aamũcookeirie.
Ningĩ taririkanaai maũndũ marĩa meekĩkire njĩrainĩ
kuuma gĩtuamba kĩa Mĩgaa nginya Giligali.
Ririkanaai maũndũ macio
na nĩmũkũmenya ũrĩa ndeekire nĩ geetha ndĩmũhonokie.”
Ũrĩa MWATHANI eendaga
6Ngũthiĩ gũthaathaiya MWATHANI Ngai wa igũrũ nakĩ?
Nĩthiĩ na tũteegwa twa mwaka ũmwe ngamũrutĩre igongoona rĩa njino?
7MWATHANI no akene ingĩmũrutĩra ndũrũme ngiri,
kana maguta ma mĩtamaiyũ maratherera ta rũũĩ rũtahũaga?
No akene ingĩmũrutĩra mwana wakwa wa irigithaathi
nĩ ũndũ wa meehia maakwa?
8Aaca, MWATHANI nĩatuoneetie ũndũ ũrĩa mwega.
Ũndũ ũrĩa MWATHANI eendaga kuuma kũrĩ ithuĩ nĩ ũyũ:
Gwĩka maũndũ ma kĩhooto na ma gũtugana,
na gũtũũra twĩnyiihĩĩtie twĩ na ngwatanĩro na Ngai witũ.
9Gũtĩĩa MWATHANI nĩ ũndũ mwega.
Areera andũ a itũũra atĩrĩ,
“Tathikĩrĩriai inyuĩ andũ aya mũũnganaga itũũrainĩ.
10Ndingĩriganĩrwo atĩ thĩinĩ wa nyũmba cia andũ arĩa aaganu
kũrĩ mĩthiithũ ĩrĩa maagĩire nayo na njĩra itarĩ cia kĩhooto.
Mahũthagĩra ithimi cia maheeni,
na nĩthũire ũndũ ũcio mũno.
11Andũ mahũthagĩra ithimi cia ũraihu na ũritũ cia maheeni-rĩ,
ingĩmoohera atĩa?
12Itonga cianyu nĩihinyagĩrĩria athĩĩni,
na inyuothe nĩmũheenanagia.
13Kwoguo nĩnyambĩrĩirie kũmũniina
na kũmwananga nĩ ũndũ wa meehia maanyu.
14Mũrĩrĩaga, no mũtirĩiganagia;
mũrĩiguaga o mũhũũtiĩ.
Mũrĩtahaga indo, no mũtirĩcihonokagia;
kĩndũ o gĩothe mũrĩhonokagia ndĩkĩniinagĩra mbaarainĩ.
15Mũrĩhandaga, no mũtirĩgethaga;
mũrĩhihaga ndamaiyũ ikoima maguta,
no mũtirĩmeehakaga;
mũrĩhihaga thabibũ ikoima ndibei,
no mũtirĩmĩnyuaga.
16 Gũgwĩkĩka ũguo,
tondũ nĩmũrũmĩrĩire mĩtugo mĩũru ya mũthamaki Omuri,
o na ya mũũrũwe, mũthamaki Ahabu.
Nĩmũthiĩte na mbere na mĩtugo yao,
na kwoguo nĩngũmwananga,
na andũ oothe nĩmekũmũnyarara;
kũndũ guothe andũ marĩmũroraga manyiira.”