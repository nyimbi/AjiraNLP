1Elihu agĩgĩthiĩ o na mbere kwaria akiuga atĩrĩ,
2“Ayubu, ũrĩ na kĩhooto gĩa kuuga atĩ
mbere ya Ngai ndũrĩ na mahĩtia?
3Kana ũkĩũria Ngai meehia maaku mamũhuutagia atĩa?
Na nĩ uumithio ũrĩkũ ũgĩĩte naguo waga kwĩhia?
4Nĩ niĩ ngũgũcookeria,
na njookerie araata aya aaku.
5Ikia maitho na igũrũ wĩrorere!
Taone ũrĩa matu maraihanĩrĩirie nawe!
6 Rĩrĩa wehia-rĩ, ũrĩ ũndũ ũhuutagia Ngai naguo?
Mahĩtia maaku o na mangĩingĩha-rĩ, ũmũũnũhaga atĩa?
7Ũgwĩciiria ũthingu waku nĩũteithagia Ngai?
Nĩkũrĩ kĩndũ aamũkagĩra?
8Nĩ mũndũ ta we ũũnũhagwo nĩ meehia maaku,
na no mũndũ ta we ũgunĩkaga nĩ ũthingu waku.
9“Andũ mahatĩrĩrio mũno nĩmakayaga,
makooria ũteithio wa gũthengia acio marĩ na hinya.
10No gũtirĩ ũcookagĩrĩra Ngai ũrĩa wamũũmbire
o we ũrĩa ũmũheaga mwĩhoko rĩrĩa maũndũ maritũha.
11Gũtirĩ ũcookagĩrĩra Ngai ũrĩa ũtũheaga ũũgĩ,
tũgagĩtuĩka oogĩ kũrũũga nyamũ na nyoni.
12Magĩkayaga, naake Ngai akaaga kũmeetĩka
nĩ ũndũ nĩ andũ etĩĩi na ooru.
13Nĩ ma atĩ Ngai ndathikagĩrĩria kĩrĩro gĩtarĩ kĩene;
Mwene Hinya Wothe ndarũmbũyanagia nakĩo.
14Ayubu, Ngai angĩgũthikĩrĩria atĩa,
rĩrĩa ũroiga ndũramuona,
o rĩrĩa ciira waku ũrĩ mbere yake,
na no ũmwetereire?
15Ũreciiria atĩ ndangĩraakara akũherithie,
na atĩ ndarũmbũyanagia na waganu waku.
16Nĩkĩo Ayubu warĩĩtie mĩario ya tũhũ
na maũndũ maingĩ ma ũrimũ.”