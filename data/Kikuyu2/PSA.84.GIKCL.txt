Kwĩrirĩria nyũmba ya Ngai
1Hekaarũ yaku, MWATHANI Mwene Hinya Wothe,
kaĩ nĩndĩmĩendeete-ĩ!
2Nĩndĩrerirĩria mũno gũkorwo ndĩ Hekaarũinĩ ya MWATHANI.
Ndĩrainĩra Ngai ũrĩa ũrĩ muoyo
na ngoro yakwa yothe ngeneete.
3O nacio nyoni nĩciĩyoneire ũikaro kuo,
nacio thũngũrũrũ ikeyakĩra nyũmba cia gũikarwo nĩ tũcui twacio,
hakuhĩ na kĩgongoona gĩaku,
MWATHANI Mwene Hinya Wothe,
o wee mũthamaki wakwa na Ngai wakwa.
4Kũraathimwo-rĩ, nĩ arĩa maikaraga Hekaarũinĩ yaku,
mainaga magĩkũgoocaga hingo ciothe.
5Kũraathimwo-rĩ, nĩ arĩa maheagwo hinya nĩ we,
arĩa makoragwo merirĩirie gũthiĩ
gũgũthaathaiya kĩrĩmainĩ gĩa Zayuni.
6Rĩrĩa megũtuĩkanĩria gĩtuamba kĩrĩa kĩũmũ gĩĩtagwo Kĩrĩro,
matũmaga kĩgĩe na ithima;
mbura ya kĩambĩrĩria kĩa mwaka ĩtũmaga kwarahe maaĩ.
7Mathiaga magĩkĩragĩrĩria kũgĩa na hinya,
makeyonithania, kũu Zayuni mbere ya Ngai,
ũrĩa ũrĩ igũrũ rĩa ngai
iria ingĩ ciothe.
8Igua ihooya rĩakwa, MWATHANI Ngai Mwene Hinya Wothe;
tega matũ, wee Ngai wa Jakubu!
9Ngai, raathima mũthamaki witũ,
ũrĩa wee ũitĩrĩirie maguta ũkamwamũra.
10Gũtinda mũthenya ũmwe Hekaarũinĩ yaku
nĩ kwega gũkĩra gũikara handũ hangĩ o hoothe mĩthenya ngiri.
Nĩ kaba ndũũgame kĩhingoinĩ kĩa nyũmba ya Ngai
handũ ha gũtũũra mĩciĩ ya andũ arĩa aaganu.
11Nĩ gũkorwo MWATHANI nĩ we ũtũmenyagĩrĩra
na agatũthamakagĩra arĩ na riiri,
agĩtwĩkaga wega na agĩtũtĩĩithagia.
Ndarĩ ũndũ o na ũmwe mwega aimaga arĩa maikaraga magĩĩkaga wega.
12MWATHANI Ngai Mwene Hinya Wothe,
kũraathimwo-rĩ, nĩ arĩa maikaraga makwĩhokeete!