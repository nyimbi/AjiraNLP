Mũrũ wa Isaia gũtuĩka kĩmenyithia harĩ andũ
1Ningĩ MWATHANI akĩnjĩĩra atĩrĩ, “Taoya kĩhengere kĩnene ũcooke wandĩke na ndemwa nene atĩrĩ, ‘Hiũha gũtaha, Tharĩkĩra na ihenya.’ ” 2Oya andũ eerĩ ehokeku, nao nĩ Uria mũthĩnjĩri Ngai, na Zekaria mũrũ wa Jeberekia matuĩke aira.
3Thuutha ũcio, ngĩkoma na mũtumia wakwa, naake akĩgĩa nda, akĩheeo mwana wa kahĩĩ. Gaaciarwo, MWATHANI akĩnjĩĩra atĩrĩ, “Geete, ‘Hiũha gũtaha, Tharĩkĩra na ihenya.’ 4Tondũ-rĩ, mbere ya kamenye gwĩtana baaba na maitũ, ũtonga wothe wa Damasiki na indo ciothe cia gũtahwo iria irĩ thĩinĩ wa Samaria nĩigaakorwo itahĩĩtwo nĩ mũthamaki wa Asiria.”
Mũthamaki wa andũ a Asiria gũũka
5MWATHANI agĩcooka akĩnjarĩria akĩnjĩĩra atĩrĩ, 6“Andũ aya nĩmaregeete maaĩ ma karũũĩ ga Shiloa karĩa gaikũrũkaga kahooreire na makaambĩrĩria kũinaina mbere ya mũthamaki Rezini
na mũthamaki Peka. 7Kwoguo niĩ MWATHANI nĩngũmareehithĩria mũthamaki wa Asiria na mbũtũ ciake ciothe ahaana o ta maaĩ ma rũũĩ rwa Farati rĩrĩa rũiyũrĩĩte rũkoinĩra ndeere ciothe. 8Mekũiyũrĩrĩra bũrũri wa Juda maũkinye o ngingo na makĩre, mahumbĩre indo ciothe.”
Na tondũ MWATHANI
arĩ hamwe na ithuĩ, mathagu maake matambarũkĩĩte makaahumbĩra bũrũri wothe.
9Inyuĩ andũ a ndũũrĩrĩ cookanĩrĩriai
na no mũkuharaganio!
Inyuĩ mabũrũri ma kũraaya tategaai matũ
na no mũkũhũũrwo!
Tawĩhotoreei kũrũa, ĩĩni, tawĩhotoreei
na no mũkũhũũrwo!
10Thondekaai mĩbango,
no ndĩkuumanĩra!
Mũngĩaria na mũgambo ũmwe,
mũgambo ũcio ndũkũhinga,
nĩ gũkorwo Ngai arĩ hamwe na ithuĩ.
MWATHANI gũkaania mũnabii Isaia
11Na rĩĩrĩ, MWATHANI nĩangaanirie na hinya mũno ndikaarũmĩrĩre mĩtugo ĩrĩa andũ aya maarũmagĩrĩra, akĩnjĩĩra atĩrĩ, 12 “Ndũkaananyiitanĩre na andũ aya mĩbangoinĩ yao mĩũru, o na ndũgeetigĩre maũndũ marĩa meetigagĩra kana ũmake. 13MWATHANI Mwene Hinya Wothe no we ũrĩtuaga mũtheru; no we wiki wagĩrĩirwo nĩgwĩtigĩra, na no we wiki ũngĩkũmakia. 14 Tondũ wa ũrĩa ndĩ riiri wa kũguoyohia, haana ta ihiga rĩa kũhĩnga andũ. Haana ta mũtego wa kũgwatia andũ a moothamaki ma Juda na Isiraeli, o na andũ a Jerusalemu. 15Andũ aingĩ nĩmakaahĩngwo, magũe, na moinangwo. Magaategwo na mũtego magwatio.”
Gũkaanio gũtuĩria ũhoro kuuma kũrĩ andũ arĩa marĩĩkĩĩtie gũkua
16Cookanĩrĩria moohoro macio, ũmahũũre mũhũũri, matuĩke kĩrĩra harĩ arutwo aakwa. 17 Niĩ-rĩ, ndĩrĩetagĩrĩra o MWATHANI ũrĩa ũhithĩĩte andũ aake ũthiũ wake, na no we ndĩĩrĩgagĩrĩra.
18 Ĩ niĩ ũyũ haaha na ciana iria MWATHANI aheete. MWATHANI Mwene Hinya Wothe, ũrĩa gĩtĩ gĩake kĩa ũthamaki kĩrĩ kĩrĩmainĩ gĩa Zayuni, atũtũmĩĩte kũrĩ andũ a Isiraeli tũrĩ ndũmĩrĩri irĩ muoyo.
19No rĩĩrĩ, andũ nĩmakaamwĩra mũtuĩrie ũhoro kuuma kũrĩ ooni maũndũ na ago arĩa maaragia cucucucu na makang'ung'ua. Makoigaga atĩrĩ, “Andũ nĩmaagĩrĩirwo nĩgũtuĩria ũhoro kuuma kũrĩ Ngai wao na kuuma kũrĩ andũ aao arĩa marĩĩkĩĩtie gũkua, handũinĩ ha arĩa marĩ muoyo.”
20Na inyuĩ mũkaamacookagĩria atĩrĩ, “Athĩkagĩraai ũhoro ũrĩa MWATHANI amũrutĩĩte! Tigaai gũthikagĩrĩria aragũri nĩ gũkorwo maũndũ marĩa maramwĩra matikaamũguna!”
Ihinda rĩa gũtangĩka
21Andũ nĩmakoorũũra bũrũriinĩ moorĩĩtwo nĩ hinya na mahũũtiĩ. Nĩmakaaruma mũthamaki wao na Ngai wao nĩ ũrĩa magaakorwo mahũũtiĩ na maraakaire. Ningĩ mangĩkaaroria maitho na igũrũ, 22kana mamarorie na thĩ, matirĩ kĩndũ makoona tiga thĩĩna na nduma. Makeeyona marĩ ndumainĩ ndumanu ya kũmakania.