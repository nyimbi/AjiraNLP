Kũgooca Ngai ũrĩa Mũhonokania
1Goocaai MWATHANI!
Ngoro yakwa, gooca MWATHANI!
2Ngũtũũra ngoocaga MWATHANI matukũ moothe ma muoyo wakwa;
ngũtũũra nyinagĩra Ngai wakwa ũtũũro wakwa wothe.
3Ndũkaige mwĩhoko waku harĩ anene;
mũndũ-rĩ, ndangĩhota gũgũteithia.
4Rĩrĩa maakua-rĩ, macookaga o tĩĩriinĩ,
mĩbango yao ĩgakinya mũthia mũthenya o ro ũcio.
5Gũkena-rĩ, nĩ mũndũ ũrĩa ũteithio wake uumaga harĩ Ngai wa Jakubu,
na ũigĩĩte mwĩhoko wake harĩ MWATHANI Ngai wake,
6 ũrĩa wombire igũrũ, thĩ, iria,
na kĩrĩa gĩothe gĩ thĩinĩ wacio.
We-rĩ, nĩahingagia ciĩranĩro ciake hingo ciothe.
7Nĩ we ũtuagĩra na kĩhooto arĩa mahinyĩrĩirio,
na ũheaga arĩa mahũũtiĩ irio.
MWATHANI nĩ we wohoraga arĩa mooheetwo
8na ũtũmaga itumuumu icooke kuona rĩngĩ.
Nĩ we woyaga na igũrũ arĩa moorĩĩtwo nĩ hinya;
nĩendeete andũ arĩa athingu.
9MWATHANI nĩ we ũmenyagĩrĩra ageni
na ũteithagia atumia a ndigwa na ciana cia ngoriai;
no rĩĩrĩ, andũ arĩa aaganu nĩakaamaniina.
10MWATHANI egũtũũra athamakaga nginya tene na tene;
Ngai waku, wee Zayuni, ndarĩ hingo atarĩthamakaga.
Goocaai MWATHANI!