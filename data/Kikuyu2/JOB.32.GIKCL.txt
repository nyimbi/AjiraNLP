Mĩario ya Elihu
(32.1--37.24)
1Andũ acio atatũ nĩmaatigire gũcookanĩria na Ayubu tondũ nĩetĩkĩĩtie na ngoro yake atĩ ndaarĩ na mahĩtia. 2No rĩĩrĩ, mũndũ warĩ hau wetagwo Elihu nĩaraakarire mũno. (Elihu aarĩ mũrũ wa Barakeli wa nyũmba ya Buzi, wa mbarĩ ya Ramu.) Elihu aaraakarire nĩ Ayubu tondũ wa gwĩtua atĩ we aarĩ na kĩhooto, no Ngai ndarĩ nakĩo. 3Ningĩ nĩaraakaririo nĩ araata acio atatũ a Ayubu tondũ nĩmaaremirwo nĩgũcookeria Ayubu magĩgĩtũma Ngai ooneke ta arĩ we warĩ na mahĩtia. 4Atĩrĩĩrĩ, Elihu eetereire atekwarĩria Ayubu, tondũ acio angĩ maarĩ akũrũ kũmũkĩra. 5Rĩrĩa Elihu oonire atĩ athuuri acio atatũ matinahota gũcookeria Ayubu wega, nĩaraakarire mũno. 6Agĩkĩambĩrĩria kwaria akiuga atĩrĩ,
“Inyuĩ mũrĩ akũrũ, na niĩ ndĩ mũndũ mwĩthĩ,
nĩkĩo ngwĩtigĩrĩĩte kũmwĩra woni wakwa.
7Nguugĩĩte ndeke inyuĩ akũrũ mwaranĩrie,
ndeke o inyuĩ athuuri mũmenyithanie ũũgĩ wanyu.
8No rĩĩrĩ, roho wa Mwene Hinya Wothe nĩ we ũũkaga thĩinĩ wa mũndũ,
akamũhe ũũgĩ.
9Atĩrĩ, mĩaka mĩingĩ tiyo ĩtuaga mũndũ mũũgĩ,
ũkũrũ tiguo ũtũmaga mũndũ amenye ihooto.
10Kwoguo ngũmũũria mũthikĩrĩrie.
Rekeei o na niĩ heane woni wakwa.
11“Atĩrĩ, hĩndĩ ĩrĩa mũgũcaragia wa kuuga,
ngũkirĩĩte thikĩrĩrie mĩario yanyu;
ngũtegeete matũ njigue ũũgĩ wanyu.
12Nĩngũmũthikĩrĩirie wega,
no gũtirĩ ũhotire kuonia Ayubu mahĩtia maake,
kana kũmũcookeria.
13Mũtigaakiuge atĩ mũrĩ oogĩ;
rekeei Ngai acookerie Ayubu arĩ we,
tondũ inyuĩ nĩmwaremwo.
14Ayubu nĩ inyuĩ akwaragĩria ti niĩ;
na niĩ ndikũmũcookeria ũguo mũkũmũcookagĩria.
15“Ayubu, araata aaku nĩmaaga ciugo cia gũgũcookeria,
matirĩ na ũhoro wa gũkwĩra.
16Maagĩkira-rĩ, ngũthiĩ o na mbere gweterera?
Nĩ o acio marũngiĩ hau matarĩ na ũndũ ũngĩ maroiga!
17Atĩrĩ, o na niĩ nĩngũruta woni wakwa,
nĩngũkwĩra ũrĩa ndĩreciiria.
18Ndĩ na ũhoro mũingĩ,
na roho nĩaraningĩrĩria njarie.
19Ingĩaga kwaria,
ndatathũka o ta mondo ĩiyũrĩĩtio ndibei ya mũhihano.
20No mũhaka njarie nĩguo hũũcũke;
nĩngũtumũra kanua njarie.
21Ndigwĩcukumania na mũndũ o na ũrĩkũ
kana ngenie mũndũ na mĩario,
22Niĩ ndiũĩ gũkenia mũndũ na mĩario,
na ingĩmũkenia, Ngai no aherithie na ihenya.