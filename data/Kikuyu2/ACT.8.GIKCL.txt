1Naake Saũlũ agĩgĩĩtĩkĩra atĩ kũũragwo gwa Sitefano nĩkwagĩrĩire.
Saũlũ kũnyariira kanitha
Na mũthenya ũcio kanitha ũkĩambĩrĩria kũnyariirwo mũno kũu Jerusalemu. Nao andũ oothe arĩa meetĩkĩĩtie, tiga atũmwo, makĩhurunjũka makĩũrĩra mabũrũri ma Judea na Samaria. 2Nao andũ amwe ahooi Ngai magĩthika Sitefano na makĩmũrĩrĩra mũno.
3 Naake Saũlũ agĩũkĩrĩra kanitha, agathiaga nyũmba o nyũmba akĩrutũrũraga arĩa oothe meetĩkĩĩtie, arũme na andũ a nja akĩmaikagia njeera.
Ũhoro Mwega kũhunjio Samaria
4Na rĩĩrĩ, andũ arĩa meetĩkĩĩtie maahurunjũkĩire kũndũ na kũndũ, magĩthiĩ makĩhunjagia Ũhoro ũrĩa Mwega. 5Naake Filipu agĩthiĩ itũũrainĩ rĩnene rĩa Samaria akĩhunjĩria andũ a kuo ũhoro wa Mesia. 6Nao andũ aingĩ marĩ na ngoro ĩmwe nĩmaathikagĩrĩria Filipu, maigua ũrĩa aaragia, na moona ciama iria aaringaga. 7Amu ngoma nĩcioimaga arĩa maarĩ nacio cianĩrĩire na mũgambo mũnene, na andũ aingĩ arĩa maarĩ cionje na ithua nĩmaahonagio. 8Gũgĩkĩgĩa na gĩkeno kĩnene mũno itũũrainĩ rĩu.
9Na rĩĩrĩ, itũũrainĩ rĩu nĩkwarĩ mũndũ wetagwo Simoni watũire aragũraga, akamakagia andũ mũno kũu Samaria agĩĩtuaga mũndũ mũnene mũno. 10Nao andũ oothe anyiinyi na anene nĩmaamũthikagĩrĩria makoigaga atĩrĩ, “Mũndũ ũyũ nĩ we hinya wa Ngai ũrĩa wĩtagwo ‘Hinya mũnene.’ ” 11Maamũthikagĩrĩria wega nĩ gũkorwo nĩamamakĩĩtie na ũragũri wake ihinda iraaya. 12Nao arĩa oothe meetĩkirie Ũhoro ũrĩa Mwega wa Ũthamaki wa Ngai na wa Jesũ Kristũ, ũrĩa maahunjĩirio nĩ Filipu makĩbatithio, arũme o hamwe na andũ a nja. 13Simoni o naake agĩĩtĩkia na akĩbatithio akĩrũmĩrĩra Filipu. Naake oona ciama na maũndũ ma magegania magĩĩkwo akĩmaka mũno.
14Rĩrĩa atũmwo arĩa maarĩ Jerusalemu maiguire atĩ andũ a Samaria nĩmaamũkĩrĩĩte ũhoro wa Ngai, makĩmatũmĩra Petero na Johana. 15Nao maakinya, makĩhoera andũ acio nĩ geetha maheeo Roho Mũtheru, 16amu Roho Mũtheru ndakoreetwo aikũrũkĩire o na ũmwe wao tiga o kũbatithio maabatithĩĩtio thĩinĩ wa rĩĩtwa rĩa Mwathani Jesũ. 17Nao Petero na Johana magĩkĩmaigĩrĩra mooko, makĩiyũrwo nĩ Roho Mũtheru.
18Naake Simoni oona atĩ mũndũ aiyũragwo nĩ Roho aigĩrĩrwo mooko nĩ atũmwo akĩĩrĩra atũmwo mbeeca, 19akĩmeera atĩrĩ, “O na niĩ heei hinya ũcio nĩ geetha ndaigĩrĩra mũndũ mooko akaiyũrwo nĩ Roho Mũtheru.”
20No Petero akĩmwĩra atĩrĩ, “Mbeeca ciaku irothiranĩria nawe. Ũgwĩciiria wahota kũgũra kĩheeo kĩa Ngai na mbeeca! 21Wee ndũrĩ na handũ kana igai wĩrainĩ ũyũ witũ, amu ngoro yaku ndĩrũngĩrĩirie maithoinĩ ma Ngai. 22Wĩrire nĩ ũndũ wa waganu ũcio waku, na ũhooe Mwathani akuohere nĩ ũndũ wa gwĩciiria meciiria ta macio. 23Amu nguona wee wĩ na marũrũ maingĩ ma ũiru na ũkoohwo nĩ meehia.”
24Naake Simoni akiuga atĩrĩ, “hoera Mwathani nĩ geetha ndigakorwo nĩ ũndũ o na ũmwe wa macio wagweta.”
25Nao marĩĩkia kuumbũra na kũheana ũhoro wa Mwathani, Petero na Johana magĩcooka Jerusalemu, na magĩthiĩ makĩhunjagia Ũhoro ũrĩa Mwega icagiinĩ nyingĩ cia kũu Samaria.
Filipu na mũndũ wa Ethiopia
26No rĩĩrĩ, Filipu akĩĩrwo nĩ mũraika wa Mwathani atĩrĩ, “Ũkĩra ũthiĩ na mwena wa na kĩanda
ũkinye njĩrainĩ ĩrĩa yumĩĩte Jerusalemu ĩgathiĩ Gaza.” (Njĩra ĩyo ndĩgeragwo matukũinĩ maya.)
27Naake Filipu agĩũkĩra agĩthiĩ. Na rĩĩrĩ, mũndũ woimĩĩte Ethiopia warĩ mũhakũre, warutaga wĩra wa kũmenyerera mbeeca cia kwini wa Ethiopia wetagwo Kandake, nĩkũinũka ainũkaga oimĩĩte Jerusalemu kũhooya. 28Naake aathiaga agĩthoomaga ibuku rĩa mũnabii Isaia aikarĩĩte thĩ ngaariinĩ yake ĩrĩa yaguucĩĩtio nĩ mbarathi. 29Naake Filipu akĩĩrwo nĩ Roho atĩrĩ, “Thiĩ ũtwarane na ngaari ĩĩrĩa ya mbarathi.” 30Hĩndĩ ĩyo Filipu akĩhiũha, agĩkinya harĩ mũndũ ũcio. Naake aigua agĩthooma ibuku rĩa mũnabii Isaia akĩmũũria atĩrĩ, “Nĩũrataũkĩrwo nĩ ũhoro ũcio ũrathooma?”
31Naake mũndũ ũcio akĩmũcookeria atĩrĩ, “Ingĩtaũkĩrwo atĩa tiga mũndũ andaarĩirie?” Agĩgĩthaitha Filipu atoonye ngaariinĩ maikaranie. 32 Nako gacunjĩ ka maandĩko karĩa mũndũ ũcio aathoomaga nĩ gaaka:
“O ta ũrĩa ng'ondu itwaragwo gũthĩnjwo,
o na ta ũrĩa gatũrũme gakiraga ki mbere ya mũndũ ũrĩa ũrakeenja guoya,
noguo o naake ataatumũrire kanua gaake.
33Nĩaconorirwo, na ndaigana gũtuĩrwo na kĩhooto.
Nũũ ũngĩheana ũhoro wa rũciaro rwake?
Amu muoyo wake nĩwehereetio gũũkũ thĩ.”
34Mũndũ ũcio warĩ mũhakũre akĩĩra Filipu atĩrĩ, “Ndagũthaitha tanjĩĩra mũnabii ũcio aaragia ũhoro wa ũ? Nĩ ũhoro wake we mwene kana nĩ wa mũndũ ũngĩ?” 35Hĩndĩ ĩyo Filipu akĩambĩrĩria kwaria akĩhe mũndũ ũcio Ũhoro ũrĩa Mwega wa Jesũ, aambĩrĩirie na gacunjĩ o kau ka maandĩko. 36O magĩthiaga na njĩra, magĩkinya handũ haarĩ maaĩ, naake mũndũ ũcio akiuga atĩrĩ, “One, haaha he maaĩ. Kũrĩ na ũndũ wa kũgiria mbatithio?” [ 37Naake Filipu akĩmũcookeria atĩrĩ, “Ũngĩĩtĩkia na ngoro yaku yothe, no ũbatithio.” Naake agĩcookia atĩrĩ, “Nĩnjĩtĩkĩĩtie atĩ Jesũ Kristũ nĩ Mũrũ wa Ngai.”]
38Naake agĩathana atĩ ngaari ĩrũũgamio. Nao eerĩ Filipu na mũndũ ũcio magĩtoonya maaĩinĩ, naake Filipu akĩmũbatithia. 39Na rĩĩrĩ, moima maaĩinĩ, Filipu akĩeherio nĩ Roho wa Mwathani, mũndũ ũcio akĩaga gũcooka kũmuona. Naake agĩthiĩ na mbere na rũgendo aiyũrĩĩtwo nĩ gĩkeno. 40Na rĩĩrĩ, Filipu aacookire kuonwo itũũrainĩ rĩa Azoto, naake aahĩtũkaga akĩhunjagia Ũhoro ũrĩa Mwega matũũrainĩ moothe o nginya agĩkinya Kaisarea.