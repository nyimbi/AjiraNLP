1Nĩndatuire na ngoro atĩ nĩngwĩkenia na ndĩkĩmenye gĩkeno nĩ kĩĩ. No nĩndacookire ngĩmenya, o na ũguo no tũhũ. 2Nĩndagundũrire atĩ mĩtheko nĩ ũrimũ, na ikeno itirĩ ũndũ mwega ciĩkaga mũndũ. 3O ndĩ na thuti ya kũgĩa na ũũgĩ-rĩ, nĩndeciiririe ũrĩa ingĩĩkenia na ndibei, na ũrĩa ingĩrũmanĩrĩra na ũrimũ. Ndeciiririe hiihi no menye nĩ ũndũ ũrĩkũ mwega gũũkũ thĩ andũ mangĩĩka matukũinĩ macio maniini ma ũtũũro wao. 4 Nĩndeekire maũndũ manene; ngĩyakĩra manyũmba o na ngĩĩhandĩra mĩthabibũ mĩgũndainĩ. 5Nĩndethondekeire mĩgũnda, o na tũmĩgũnda twa kũhuurũka, na kũu mĩgũndainĩ na tũmĩgũndainĩ tũu ngĩhanda mĩtĩ ya matunda ma mĩthemba yothe. 6Ngĩcooka ngĩthondeka tũria twa maaĩ ma gũitĩrĩria mĩtitũ ya mĩtĩ ĩyo yakũraga. 7 Ngĩcooka ngĩgũra ngombo, na nĩndaarĩ na ngombo ciaciarĩirwo gwakwa; o na nĩndaarĩ na ng'ombe, mbũri, na ng'ondu nyingĩ gũkĩra andũ arĩa oothe maanakorwo Jerusalemu mbere yakwa. 8 Ngĩcooka ngĩcookanĩrĩria betha na thahabu kuuma mĩthiithũinĩ ya moothamaki na mabũrũri marĩa ndaathaga; o na nĩndaarĩ na arũme na atumia manyinagĩra, o na nĩndaigĩĩte atumia aingĩ o ta ũrĩa mũndũ mũrũme angĩĩrirĩria.
9 Kwa ũguo nĩndatuĩkire mũndũ mũnene gũkĩra arĩa maanakorwo Jerusalemu mbere yakwa, na ũũgĩ wakwa ngĩikara naguo. 10Ingĩabataririo nĩ kĩndũ o nakĩ, nĩndakĩonaga, na ndieimaga ikeno cia mĩthemba yothe, na ngoro yakwa nĩyaiguaga ĩkeneetio nĩ wĩra wakwa na ũcio nĩguo wakĩrĩ mũcaara wakwa. 11Nĩndagĩcookire ngĩciiria ũhoro wa maũndũ marĩa moothe ndeekĩĩte, o na ũrĩa ndaũrutĩĩte na hinya, na moothe ngĩona nĩ ma tũhũ, na no ũndũ ũmwe na kũhũũra maaĩ na ndĩrĩ, na matiarĩ na bata o na haniini. 12Tondũ wa rĩĩrĩ, nĩ atĩa ũngĩ mũthamaki angĩĩka tiga o maũndũ marĩa maneekwo nĩ athamaki angĩ mbere yake.
Kwa ũguo nĩndaambĩrĩirie gwĩciiria ũhoro wa ũũgĩ, ũgũrũki, o na wa ũrimũ. 13Ngĩkĩmenya atĩ ũũgĩ nĩ mwega gũkĩra ũrimũ o ta ũrĩa ũtheri ũrĩ mwega gũkĩra nduma. 14Mũndũ mũũgĩ nĩakoragwo akĩona kũrĩa arathiĩ, no mũndũ mũkĩĩgu ageragĩra ndumainĩ; na nĩnjũũĩ atĩ oothe makaarĩĩkĩrĩria o ũndũ ũmwe. 15Ngĩgĩcooka ngĩĩĩra atĩrĩ, “O na niĩ ngaarĩĩkĩrĩria o ta ũrĩa irimũ ikaarĩĩkĩrĩria. Rĩu-rĩ, nĩ uumithio ũrĩkũ ngĩgĩĩte naguo nĩ ũndũ wa gũkorwo ndĩ mũũgĩ mũno? Ngĩĩcookeria atĩrĩ, ‘Hatirĩ, hatirĩ o na ũmwe.’ ” 16Mũndũ mũũgĩ kana mũndũ mũkĩĩgu, gũtirĩ ũgũtũũra aririkanagwo matukũinĩ marĩa magooka, oothe magaakua mariganĩre tene na tene. O ũrĩa mũndũ mũũgĩ akuaga noguo mũndũ mũkĩĩgu akuaga! 17Niĩ ngĩkĩmena ũtũũro, tondũ maũndũ moothe marĩa meekagwo gũũkũ thĩ maarĩ ma kũnjiguithia ũũru, amu moothe nĩ ma tũhũ na no ũndũ ũmwe na kũhũũra maaĩ na ndĩrĩ.
18Nĩndamenire indo ciothe iria ndarutĩire wĩra gũũkũ thĩ, ndamenya atĩ no mũhaka ciothe ngaacitigĩra mũndũ ũrĩa ũgooka thuutha wakwa. 19Nũũ ũũĩ kana hiihi mũndũ ũcio agaakorwo e mũũgĩ kana e mũkĩĩgu? Na mũndũ ũcio agaagĩtuĩka mwene indo iria ndutĩire wĩra na ngahũthĩra ũũgĩ gũũkũ thĩ. O na ũguo wothe no tũhũ. 20Kwa ũguo nĩnderirire nĩ ũndũ wa wĩra wothe ndarutĩĩte gũũkũ thĩ. 21Tondũ mũndũ aruta wĩra na ũũgĩ wake na ũmenyi, na ũũhĩgĩrĩru, indo icio no mũhaka agaacitiga irĩĩo nĩ mũndũ ũtaacinogeire. O na ũguo wothe no tũhũ na nĩ ũũru mũno. 22Mũndũ-rĩ, nĩ kĩĩ arĩ nakĩo thuutha wa kwĩnogia na gwĩthĩĩnia rĩrĩa ekũruta wĩra gũũkũ thĩ? 23 Matukũ moothe ma ũtũũro wake makoragwo na mathĩĩna maingĩ mũno, na mĩtangĩko yake nĩ ya kũmũreehere kĩeha. O na ũtukũ, meciiria maake matihuurũkaga. O na ũguo wothe no tũhũ.
24 Gũtirĩ ũndũ ũngĩ mwega harĩ mũndũ gũkĩra arĩe, anyue, na ekenie na indo iria anogeire. Na o na ũguo nĩndamenyire atĩ uumaga harĩ Ngai. 25Tondũ-rĩ, we atarĩ ho, mũndũ no ahote kũrĩa kana ekenie? 26 Amu Ngai nĩwe ũheaga mũndũ ũrĩa ũmũkenagia ũũgĩ, ũmenyo na gĩkeno, no mũndũ mwĩhia amũheaga wĩra wa gũthũkũma indo akĩigaga, nĩguo indo icio ikaaheeo mũndũ ũrĩa ũkenagia Ngai. O na ũguo wothe no tũhũ, na no ũndũ ũmwe na kũhũũra maaĩ na ndĩrĩ.