Ũũgĩ na Ũrimũ
1Ũũgĩ nĩeyakĩire nyũmba,
na akeyacũhĩria itugĩ mũgwanja.
2Nĩathĩnjĩĩte ndũrũme ciake cia gĩceegũ;
ndibei yake nĩhaarĩrie wega,
o na meetha nĩarĩĩte.
3Nĩarekeetie airĩĩtu arĩa mamũtungataga
mageetane marũngiĩ tũthũngũriinĩ twa itũũra.
4Moige atĩrĩ, “Irimũ ciothe nĩitoonye na gũũkũ!”
Arĩa matarĩ oogĩ arameera atĩrĩ,
5“Ũkaai mũrĩe irio ciakwa
na mũnyue ndibei ĩrĩa haarĩirie.
6Tiganaai na ũrimũ nĩguo mũtũũre,
thiagaai na mĩthiĩre ya ũtaũku.”
7Ũrĩa ũkaanagia mũndũ wa kĩnyũrũri nĩ gĩconoko egĩagĩra nakĩo.
Na ũrĩa ũkaanagia mũndũ mwaganu
nĩkwĩyũnũha eyũnũhaga.
8Ndũkaanakaanie mũndũ wa kĩnyũrũri tondũ no agũthũũre.
No ũngĩkaania mũndũ mũũgĩ, ũcio no akwende.
9Ũngĩtaara mũndũ mũũgĩ nĩohĩgaga makĩria;
ũngĩruta mũndũ mũthingu ũndũ nĩongagĩrĩra ũmenyo.
10 Gũtĩĩa MWATHANI nĩkuo kĩhumo kĩa ũũgĩ,
na ũngĩmenya Ũrĩa Ũmwe Mũtheru nĩwegĩĩra na ũmenyo.
11Ũũgĩ nĩkuongerera wongagĩrĩra matukũ maaku,
o na ũkoongerera ũtũũro waku mĩaka ĩngĩ mĩingĩ.
12Angĩkorwo wĩ mũũgĩ-rĩ, ũũgĩ ũcio nĩ ũteithio waku wiki;
angĩkorwo wĩ wa kĩnyũrũri ndũrĩ ũteithio ũngĩona.
13Mũtumia mũkĩĩgu nĩ wa inegene;
nĩ mwaganu o na ndarĩ thoni.
14Nĩgũikara aikaraga o hau mũrangoinĩ wa nyũmba yake,
o na ahota gũikara itũũra gatagatĩ,
15agagĩĩtaga arĩa mekũhĩtũka,
o arĩa megwĩthiĩra mabatainĩ maao.
16Akameera atĩrĩ, “Andũ arĩa oothe irimũ nĩmatoonye gũũkũ!”
Na akeera arĩa matarĩ oogĩ atĩrĩ,
17“Maaĩ ma kũiya me mũrĩo,
na irio cia kũrĩĩra hithoinĩ o nacio i mũrĩo!”
18No matimenyaga atĩ,
arĩa oothe matoonyaga gwake matiumaga kuo,
na matiũĩ atĩ arĩa maanatoonya kuo marĩ o kwa arĩa a akuũ.