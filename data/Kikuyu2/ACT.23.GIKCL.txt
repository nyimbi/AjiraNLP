1Naake Paũlũ agĩkũũrĩra kĩama maitho akiuga atĩrĩ, “Andũ aitũ! Niĩ ndũũraga na thamiri theru mbere ya Ngai nginyagia o ũũmũũthĩ.” 2Naake Anania, Mũthĩnjĩri Ngai Ũrĩa Mũnene agĩatha arĩa maarũngiĩ hakuhĩ na Paũlũ mamũringe kanua. 3 Naake Paũlũ akĩmwĩra atĩrĩ, “Hatirĩ nganja Ngai nĩagaakũringa, wee rũthingo rũũrũ rũhakĩĩtwo rangi mwerũ! Ũikaire hau ũnduĩre kũringana na Watho na ũkoina Watho, ũgaathana atĩ ningwo?”
4Andũ arĩa marũũgamĩĩte hakuhĩ na Paũlũ makĩmũũria atĩrĩ, “Nĩ Mũthĩnjĩri Ngai Ũrĩa Mũnene ũkũruma?”
5 Naake Paũlũ agĩcookia atĩrĩ, “Andũ aitũ, niĩ ndikũũĩ atĩ nĩ we Mũthĩnjĩri Ngai Ũrĩa Mũnene, tondũ Maandĩko moigĩĩte atĩrĩ, ‘Ndũkaanaarie ũũru igũrũ rĩa mwathi wa andũ aanyu.’ ”
6 Na rĩĩrĩ, Paũlũ oona atĩ amwe gĩkundiinĩ kĩu maarĩ Asadukai na arĩa angĩ Afarisai-rĩ, akĩanĩrĩra kĩamainĩ akiuga atĩrĩ, “Andũ aitũ! Niĩ ndĩ Mũfarisai, na ndaciarirwo nĩ Afarisai. Ndĩraciirithio nĩ tondũ wa kĩĩrĩgĩrĩro kĩrĩa ngoragwo nakĩo atĩ akuũ nĩmakaariũka!”
7Rĩrĩa oigire ũguo, Afarisai na Asadukai makĩambĩrĩria gũkararania, nakĩo kĩama gĩkĩamũkana. 8 (Nĩ gũkorwo Asadukai moigaga atĩ gũtirĩ ũhoro wa kũriũka na gũtirĩ araika kana maroho, no Afarisai nĩmeetĩkĩĩtie maũndũ macio moothe.) 9Narĩo inegene rĩgĩkĩneneha, nao arutani a Watho amwe a thiritũ ya Afarisai makĩrũũgama makĩaria na hinya makiuga atĩrĩ, “Tũtirona mũndũ ũyũ arĩ na ũũru eekĩĩte. No gũkorwo roho kana mũraika nĩamwarĩirie!”
10Ngarari igĩkĩneneha mũno o nginya mũtongoria akĩona ta Paũlũ angĩtarũrangwo tũcunjĩ tũcunjĩ nĩ andũ acio. Agĩgĩatha thigari ciake ithiĩ thĩinĩ wa andũ acio, irute Paũlũ kuuma gatagatĩinĩ kaao na hinya imũtware thĩinĩ wa nyũmba ya thigari.
11rĩĩrĩ, Na ũtukũ ũcio Mwathani akĩrũũgama hakuhĩ na Paũlũ akĩmwĩra atĩrĩ, “Wĩyũmĩrĩrie nĩ amu o ta ũrĩa ũheanĩĩte ũira wakwa gũũkũ Jerusalemu noguo ũkaaũheana Roma o nakuo.”
Mũbango wa kũũraga Paũlũ
12Na rĩĩrĩ, kwarooka gũkĩa Ayahudi amwe magĩthondeka mũbango, na makĩĩhĩta mwĩhĩtwa atĩ matingĩrĩa kana manyue kĩndũ matooragĩĩte Paũlũ. 13Nao andũ arĩa maathondekire mũbango ũcio maarĩ makĩria ya mĩrongo ĩna. 14Magĩgĩthiĩ kũrĩ athĩnjĩri Ngai arĩa anene na athuuri makĩmeera atĩrĩ, “Nĩtwĩhĩtĩĩte mwĩhĩtwa mũnene tũrĩ hamwe atĩ tũtingĩcama kĩndũ tũtooragĩĩte Paũlũ. 15Kwoguo, rĩu, inyuĩ hamwe na kĩama tũmanaai kũrĩ mũtongoria wa thigari cia Aroma muuge mũreeherwo Paũlũ, mwĩgwatie atĩ mũrenda gũthuuthuuria ũhoro wake wega. Ithuĩ tũgũkorwo twĩhaarĩirie kũmũũraga atanakinya gũũkũ.”
16Naake mwanake wa mwarĩ wa nyina na Paũlũ agĩkĩigua ũhoro wa mũbango ũcio; agĩthiĩ agĩtoonya nyũmba ĩyo ya thigari agĩkĩũmenyithia Paũlũ. 17Naake Paũlũ agĩĩta mũnene ũmwe wa thigari igana akĩmwĩra atĩrĩ, “Twara mwanake ũyũ kũrĩ mũtongoria wa mbũtũ amu arĩ na ũndũ arenda kũmwĩra.” 18Naake mũnene ũcio akĩoya mwanake ũcio akĩmũtwara kũrĩ mũtongoria ũcio wa mbũtũ, akĩmwĩra atĩrĩ, “Mũndũ ũrĩa woheetwo wĩtagwo Paũlũ anjĩtire anjĩĩra ndeehe mwanake ũyũ kũrĩ we amu arĩ na ũndũ arenda gũkwĩra.”
19Naake mũtongoria wa mbũtũ akĩnyiita mwanake ũcio guoko, akĩmũtwara handũ arĩ wiki, akĩmũũria atĩrĩ, “Nĩ ũndũ ũrĩkũ ũrenda kũnjĩĩra?”
20Naake akĩmũcookeria akĩmwĩra atĩrĩ, “Ayahudi nĩmaiguanĩire makũũrie ũtware Paũlũ kĩamainĩ rũũciũ me na kĩĩgwatio atĩ marenda gũthuuthuuria ũhoro wake wega. 21No ndũgeetĩkĩre nĩ ũndũ andũ makĩria ma mĩrongo ĩna nĩmagaakorwo mamuoheirie. Meehĩtĩĩte atĩ matingĩrĩa kana manyue kĩndũ matamũũragĩĩte, na rĩu nĩmehaarĩirie meetereire o itua rĩaku.”
22Naake mũtongoria ũcio wa mbũtũ agĩcooka akĩreka mwanake ũcio athiĩ na akĩmwatha atĩrĩ, “Ndũkeere mũndũ o na ũmwe atĩ nĩwamenyithia ũhoro ũcio.”
Paũlũ gũtũmwo kwĩ Felike ũrĩa Barũũthi
23Naake mũtongoria ũcio wa mbũtũ agĩcooka agĩĩta anene eerĩ a thigari igana akĩmeera atĩrĩ, “Hwaĩinĩ ta thaa ithatũ, haarĩriai thigari magana meerĩ cia gũthiĩ Kaisarea hamwe na thigari mĩrongo mũgwanja cia mbarathi na magana meerĩ cia matimũ. 24Haarĩriai o na mbarathi cia gũkuua Paũlũ mũmũtware kwa Felike ũrĩa barũũthi na thaayũ.” 25Naake akĩandĩka marũa maya:
26“Niĩ Kilaudio Lisia nĩndakũgeithia wee Felike barũũthi mũgaathe. 27Atĩrĩĩrĩ, mũndũ ũyũ nĩanyiitirwo nĩ Ayahudi na maarĩ hakuhĩ kũmũũraga. Rĩrĩa ndamakorereire ndĩ na thigari ngĩmũhonokia ndarĩĩkia kũmenya atĩ nĩ Mũroma. 28Tondũ nĩndendire kũmenya kĩrĩa maamũũragia ngĩmũtwara kĩamainĩ kĩao. 29Ngĩgĩkĩmenya atĩ maamũũragia maũndũ mamwe makoniĩ Watho wao, no hatiarĩ ũndũ o na ũrĩkũ wa kũmũũragithia kana kũmuohithia. 30Rĩrĩa ndĩramenyithirio atĩ nĩkũrĩ na mũbango mũũru wa kũũraga mũndũ ũyũ, ndĩrakĩmũtũma o narua kũrĩ we. Ningĩ nĩndĩraathire acio maramũthitangaga o nao mooke kũrĩ we moige kĩrĩa maramũũria.”
31Nacio thigari igĩkĩoya Paũlũ kũringana na ũrĩa ciathĩĩtwo, ikĩmũtwara Anitipatirisi kũrĩ o ũtukũ. 32Kwarooka gũkĩa igĩcooka nyũmbainĩ ya thigari, no igĩtiga thigari cia mbarathi ithiĩ na mbere naake. 33Nacio ciakinya Kaisarea ikĩnengera barũũthi marũa na ikĩnengerana Paũlũ kũrĩ we. 34Naake Barũũthi athooma marũa macio akĩũria Paũlũ kũrĩa oimĩĩte. Aamenya atĩ oimĩĩte Kilikia, 35akĩmwĩra atĩrĩ, “Ngaagũthikĩrĩria rĩrĩa arĩa magũthitangĩĩte magaakinya.” Agĩcooka agĩathana atĩ Paũlũ aikarage arangĩirwo mũciĩinĩ mũnene wa barũũthi.