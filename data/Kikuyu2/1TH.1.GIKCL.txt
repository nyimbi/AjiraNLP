1 Kuuma kũrĩ ithuĩ Paũlũ, Silivano, na Timotheo.
Kũrĩ andũ a kanitha wa Thesalonike arĩa me thĩinĩ wa Ngai Ithe na thĩinĩ wa Mwathani Jesũ Kristũ:
Wega na thaayũ irogĩa na inyuĩ.
Mũtũũrĩre wa andũ a Thesalonike o na wĩtĩkio wao
2Nĩtũcookagĩria Ngai ngaatho hingo ciothe nĩ ũndũ wanyu inyuothe, na nĩtũmũgwetaga mahooyainĩ maitũ tũtegũtigithĩria. 3Hĩndĩ ĩrĩa twĩ mbere ya Ngai o we ithe witũ-rĩ, nĩtũririkanaga wĩra ũrĩa mũrutĩĩte nĩ ũndũ wa gwĩtĩkia, na tũkaririkana ũrĩa wendo wanyu ũtũmĩĩte mũrute wĩra ũcio na kĩyo, o na nĩtũririkanaga kũũmĩrĩria kwanyu nĩ ũndũ wa kĩĩrĩgĩrĩro thĩinĩ wa Mwathani witũ Jesũ Kristũ. 4Aariũ na aarĩ a Ithe witũ, nĩtũũĩ atĩ Ngai nĩamwendeete, na nĩamũthuurĩĩte mũtuĩke andũ aake. 5Amu Ũhoro ũrĩa Mwega twamũhunjĩirie tũtiamũreeheire na ciugo ciiki, no twamũreeheire wĩ na hinya na Roho Mũtheru, na wĩ na ihooto cia ma. Ningĩ nĩmũkũririkana ũrĩa twaikaraga na inyuĩ nĩ ũndũ wa kũmũguna. 6 Inyuĩ nĩmwakĩĩgerekanirie na ithuĩ, o na mũkĩĩgerekania na Mwathani, tondũ o na angĩkorwo nĩmwathĩĩnĩkire mũno, nĩmwanyiitire ũhoro wa gĩkeno kĩrĩa kĩheanagwo nĩ Roho Mũtheru. 7Kwoguo nĩmwatuĩkire kĩonereria kũrĩ andũ oothe arĩa meetĩkĩĩtie arĩa makoragwo Makedonia na Akaia. 8Amu ũhoro wa ũrĩa mwĩtĩkĩĩtie Mwathani-rĩ, to andũ a Makedonia na Akaia wakinyĩire, wakinyĩire thĩ yothe. Ithuĩ-rĩ, tũtirĩ ũndũ tũngĩhota kuongerera. 9Andũ oothe nĩmaaragia ũhoro wa ũrĩa mwatũnyiitire ũgeni, na ũrĩa mwatiganire na mĩhianano mũkĩrũmĩrĩra Ngai, nĩguo mũtungatagĩre Ngai ũrĩa wĩ muoyo na wa ma. 10Ningĩ nĩmakoragwo makĩaria ũrĩa mwetereire Mũũriũ Jesũ Kristũ ũrĩa ũgooka kuuma igũrũ, o ũcio aariũkirie akĩmũruta kuuma kũrĩ akuũ, na no we ũtũhonokagia kuuma kwĩ maraakara ma Ngai marĩa marooka.