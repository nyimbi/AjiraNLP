Kiugo gũtuĩka mũndũ
1Kĩambĩrĩriainĩ Kiugo aarĩ o kuo, na aatũire harĩ Ngai, naake aarĩ o Ngai. 2Kuuma o kĩambĩrĩriainĩ ũcio Kiugo harĩ Ngai. 3Indo ciothe ciombirwo nĩ Ngai agereire harĩ we, na gũtirĩ o na kĩmwe kĩombirwo we atarĩ ho. 4Thĩinĩ wake nĩkwarĩ muoyo, naguo muoyo ũcio nĩguo warĩ ũtheri wa andũ. 5Naguo ũtheri nĩwaraga ndumainĩ, nayo nduma ndĩrĩ yaũhoota.
6 Na rĩĩrĩ, nĩgwokire mũndũ watũmĩĩtwo nĩ Ngai wetagwo Johana. 7We ookire nĩ ũndũ wa ũira, nĩ geetha arute ũira igũrũ rĩa ũtheri nĩguo andũ oothe meetĩkie. 8We ti we warĩ ũtheri, no ookire nĩ geetha arute ũira igũrũ rĩa ũtheri ũcio. 9Ũtheri ũrĩa wa ma ũrĩa ũũkaga thĩ kũmũrĩkĩra andũ oothe.
10We ũcio Kiugo aarĩ gũũkũ thĩ, na Ngai oombire thĩ na ũndũ wake, no andũ a thĩ matiigana kũmũmenya. 11Ookire gwake mwene, nao andũ aake mwene makĩrega kũmwamũkĩra. 12No arĩa oothe maamwamũkĩrire na makĩmwĩtĩkia, nĩamahotithirie gũtuĩka ciana cia Ngai. 13Ciana icio itiaciarirwo na njĩra ya ndũire kana igĩciarwo nĩkwenda kwa mwĩrĩ, kana kwenda kwa mũndũ, no nĩkwenda kwa Ngai.
14We Kiugo agĩgĩtuĩka mũndũ na agĩikarania na ithuĩ, aiyũirwo nĩ wega wa Ngai na ũhoro wa ma; na ithuĩ tũkĩona riiri wake, riiri wa Mũũriũ wa mũũmwe oimĩĩte kũrĩ Ithe.
15Johana agĩkĩruta ũira igũrũ rĩake, akĩanĩrĩra akiuga atĩrĩ, “Ũyũ nĩ we ndaaragia ũhoro wake rĩrĩa ndoigire atĩrĩ, ‘Ũrĩa ũgũũka thuutha wakwa nĩ mũnene kũrĩ niĩ, tondũ aarĩ kuo mbere yakwa.’ ”
16Na rĩĩrĩ, kuuma wegainĩ wake mũingĩ nĩtũraathimĩĩtwo na iraathimo nyingĩ mũno. 17Amu Watho wokire na Musa, no wega wa Ngai na ũhoro wa ma ciokire na Jesũ Kristũ. 18Gũtirĩ mũndũ ũrĩ wona Ngai rĩ kana rĩ, no Mũũriũ wake wa mũũmwe, ũrĩa ũikaire hamwe na Ithe na no Ngai, ũcio nĩatũmĩĩte amenyeke.
Ũira wa Johana Mũbatithania
(Mat 3.1-12; Mar 1.1-8; Luk 3.1-18)
19Ũyũ nĩguo ũira wa Johana rĩrĩa Ayahudi maamũtũmĩire athĩnjĩri Ngai na Alawii kuuma Jerusalemu makamũũrie atĩrĩ, “Wee nĩ we ũ?”
20Naake akĩmoimbũrĩra atekũhitha akĩmeera atĩrĩ, “Niĩ ti niĩ Mesia.”
21 Nao makĩmũũria atĩrĩ, “Wee-rĩ, ũkĩrĩ ũ? Nĩ we Elija?”
Naake Johana akĩmacookeria atĩrĩ, “Aaca ti niĩ.”
“Ũkĩrĩ Mũnabii?
”
Agĩcookia atĩrĩ, “Aaca.”
22Magĩkĩmũũria atĩrĩ, “Ũkĩrĩ ũ? Twĩre nĩguo tũgĩe na ũndũ wa gũcookeria arĩa matũtũmire. Ũkuuga atĩa ũhoro waku mwene?”
23 Naake Johana akĩmacookeria na ciugo iria mũnabii Isaia aaririe atĩ:
“ ‘Niĩ ndĩ o mũgambo wa mũndũ ũranĩrĩra werũinĩ akoiga:
Rũngariai njĩra ya Mwathani!’ ”
24Nao acio maatũmĩĩtwo nĩ Afarisai 25makĩũria Johana atĩrĩ, “Angĩkorwo ti we Mesia kana Elija kana mũnabii-rĩ, ũkĩbatithanagia nĩkĩ?”
26Naake Johana akĩmacookeria akĩmeera atĩrĩ, “Niĩ mbatithanagia na maaĩ. No gatagatĩinĩ kaanyu nĩharĩ mũndũ mũtooĩ. 27Ũcio nĩ we ũgũũka thuutha wakwa na nĩ mũnene kũrĩ niĩ, na o na ndiagĩrĩirwo nĩkũmuohora iraatũ ciake.”
28Acio maatũmĩĩtwo maaragĩa maũndũ maya na Johana itũũrainĩ rĩa Bethania, mwena wa irathĩro wa Rũũĩ rwa Jorodani o kũu Johana aabatithanagĩria.
Gatũrũme ka Ngai
29Na rĩĩrĩ, mũthenya ũyũ ũngĩ Johana akĩona Jesũ agĩũka na kũrĩ we. Naake akiuga atĩrĩ, “Oneei Gatũrũme ka Ngai karĩa gatũmaga andũ a thĩ mooherwo meehia maao! 30Ũyũ nĩ we ndamwĩrire ũhoro wake rĩrĩa ndoigire atĩrĩ, ‘He mũndũ ũgũũka thuutha wakwa, na nĩ mũnene kũrĩ niĩ, tondũ aarĩ kuo o na itarĩ mũciare.’ 31Niĩ mwene ndiamũũĩ, no ndookire ngĩbatithanagia na maaĩ nĩ geetha ndĩmũmenyithanie kũrĩ andũ a Isiraeli.”
32Johana agĩkĩheana ũhoro akiuga atĩrĩ, “Nĩnyonire Roho agĩikũrũka kuuma na igũrũ ahaana ta ndutuura, aikara igũrũ rĩake. 33O na hĩndĩ ĩyo ndinamũmenya, ĩndĩ Ngai ũrĩa wandũmĩĩte ngabatithanie na maaĩ nĩanjĩĩrĩĩte atĩrĩ, ‘Ũrĩa ũgaikũrũkĩrwo nĩ Roho na aikare igũrũ rĩake, ũcio nĩwe ũbatithanagia na Roho Mũtheru.’ 34Rĩu nĩnyonire, na ndĩraruta ũira atĩ ũyũ nĩ we Mũrũ wa Ngai.”
Arutwo a mbere a Jesũ
35Na rĩĩrĩ, mũthenya ũrĩa warũmĩrĩire Johana aarũũgamĩĩte handũ o hau na arutwo aake eerĩ, 36akĩona Jesũ akĩhĩtũka. Naake Johana akiuga atĩrĩĩrĩ, “Oneei Gatũrũme ka Ngai!”
37Nao arutwo acio aake eerĩ maigua ũguo magĩthiĩ makĩrũmĩrĩra Jesũ. 38Naake Jesũ akĩĩhũgũra akĩmoona mamũrũmĩrĩire akĩmooria atĩrĩ, “Nĩ kĩĩ mũracaria?”
Nao makĩmũcookeria makĩmwĩra atĩrĩ, “Rabii (ũguo nĩkuuga Mũrutani), ũikaraga kũ?”
39Jesũ akĩmacookeria akĩmeera atĩrĩ, “Ũkaai nĩmũkuona.” Nao magĩthiĩ naake makĩona kũrĩa aikaraga, magĩikara naake mũthenya ũcio. Hĩndĩ ĩyo kwarĩ ta thaa ikũmi cia mũthenya.
40Na rĩĩrĩ, ũmwe wa arutwo acio maiguire ũrĩa Johana oigire aarĩ Anderea mũrũ wa nyina na Simoni Petero. 41Naake akĩamba gũthiĩ kũrĩ mũrũ wa nyina Simoni akĩmwĩra atĩrĩ, “Nĩtuoneete Mesia.” (Na ũguo nĩkuuga “Kristũ.”) 42Agĩgĩtwara Simoni kwĩ Jesũ.
Naake Jesũ akĩmũrora akĩmwĩra atĩrĩ, “Wee nĩ we wĩtagwo Simoni mũrũ wa Johana? Ũgũcooka gwĩtwo Kefa.” (Rĩĩtwa rĩu rĩgĩtaũrwo no ũndũ ũmwe na Petero, na nĩkuuga “Ihiga.”)
Jesũ gwĩta Filipu na Nathanaeli
43Na rĩĩrĩ, mũthenya ũyũ ũngĩ Jesũ agĩtua atĩ nĩegũthiĩ Galili. Nakuo kũu agĩkora Filipu akĩmwĩra atĩrĩ, “Nũmĩrĩra!” 44(Kwao kwarĩ Bethisaida, itũũra rĩrĩa Anderea na Petero maikaraga.) 45Naake Filipu agĩkora Nathanaeli akĩmwĩra atĩrĩ, “Mũndũ ũrĩa Musa aandĩkire ũhoro wake thĩinĩ wa Ibuku rĩa Watho na ũrĩa anabii maandĩkire ũhoro wake nĩtũmuoneete. Eetagwo Jesũ Mũrũ wa Josefu, wa kuuma Nazarethi.”
46Naake Nathanaeli akĩmũũria atĩrĩ, “Gwĩ kĩndũ kĩega kĩngiuma Nazarethi?”
Filipu akĩmũcookeria akĩmwĩra atĩrĩ, “Ũka ũkoone.”
47Rĩrĩa Jesũ oonire Nathanaeli agĩũka na kũrĩ we akĩaria ũhoro wake akiuga atĩrĩ, “Oneei Mũisiraeli kũna; ndarĩ ũhinga!”
48Naake Nathanaeli akĩmũũria atĩrĩ, “Ũnjũũĩ atĩa?”
Jesũ akĩmũcookeria akĩmwĩra atĩrĩ, “Nĩngũkuoneete o na rĩrĩa uuma rungu rwa mũkũyũ Filipu atanagwĩta.”
49Naake Nathanaeli akĩmwĩra atĩrĩ, “Mũrutani, wee nĩ we Mũrũ wa Ngai! Na nĩ we Mũthamaki wa Isiraeli!”
50Jesũ akĩmũũria atĩrĩ, “Wetĩkia tondũ nĩndakwĩra nĩngũkuoneete rĩrĩa ũgũikarĩĩte rungu rwa mũkũyũ? Ngũkwĩra atĩ nĩũkuona maũndũ maingĩ manene kũrĩ macio!” 51 Agĩcooka akĩmeera marĩ oothe atĩrĩ, “Ngũmwĩra na ma atĩ: nĩmũkoona igũrũ rĩhingũkĩĩte nao araika magaikũrũkaga na makaambataga me igũrũ rĩa Mũrũ wa Mũndũ.”