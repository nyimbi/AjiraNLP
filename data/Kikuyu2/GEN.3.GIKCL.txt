Andũ kũrema
1 Na rĩĩrĩ, nyoka nĩyo yarĩ na wara mũnene gũkĩra nyamũ ciothe iria MWATHANI Ngai oombire. Nyoka ĩgĩkĩũria mũtumia atĩrĩ, “Nĩ ma atĩ Ngai nĩamwĩrire mũtikaanarĩe itunda rĩa mũtĩ o na ũmwe wĩ mũgũndainĩ?”
2Naake mũtumia akĩmĩcookeria atĩrĩ, “Aatwĩrire atĩ no tũrĩe itunda rĩa mũtĩ o wothe ũrĩ mũgũnda, 3no mũtĩ ũrĩa ũrĩ mũgũnda gatagatĩ, Ngai aatwĩrire tũtikaanarĩe itunda rĩaguo kana tũrĩhuutie nĩguo tũtigaakue.”
4No nyoka ĩkĩĩra mũtumia atĩrĩ, “Nĩ maheeni, mũtingĩkua. 5Ngai aamwĩrire ũguo nĩ tondũ nĩoĩ atĩ mwarĩa, maitho maanyu nĩmekũhingũka mũhaane ta Ngai
na mũmenye wega na ũũru.”
6Mũtumia agĩkĩona ũrĩa mũtĩ ũcio warĩ mũthaka na agĩciiria ũrĩa matunda maguo mangĩkorwo marĩ meega makĩrĩĩo, na akĩona ũrĩa ũrĩ wa kwĩrirĩrio na wa kũũhĩgia mũndũ, kwoguo agĩtua matunda maguo akĩrĩa, na mangĩ akĩhe mũthuuriwe, o naake akĩrĩa. 7Namo maitho maao makĩhingũka makĩmenya atĩ maarĩ njaga, magĩgĩtumania mathangũ ma mũtĩ wa mũkũyũ makĩĩhumbĩra namo.
8Na rĩĩrĩ, hwaĩinĩ makĩigua MWATHANI Ngai agĩceera kũu mũgũndainĩ, makĩhitha mĩtĩinĩ. 9No MWATHANI Ngai agĩĩta mũndũ mũrũme ũcio akĩmũũria atĩrĩ, “Wĩ ha?”
10Naake akĩmũcookeria atĩrĩ, “Ndakũigua wĩ mũgũnda ndaigua guoya ndehitha, tondũ ndĩ njaga.”
11Ngai akĩmũũria atĩrĩ, “Nũũ ũkwĩrire atĩ wĩ njaga? Kaĩ ũrĩire itunda rĩrĩa ndakwĩrire ndũkaanarĩe?”
12Naake mũndũ mũrũme akiuga atĩrĩ, “Mũtumia ũrĩa waheire njikaranagie naake nĩwe ũheire itunda rĩa mũtĩ ũcio ndarĩa.”
13 Naake MWATHANI Ngai akĩũria mũtumia atĩrĩ, “Wĩkire ũguo nĩkĩ?”
Naake mũtumia akĩmũcookeria atĩrĩ, “Nĩ nyoka ĩheenereirie ndarĩa.”
Ngai kũmatuĩra
14MWATHANI Ngai akĩĩra nyoka atĩrĩ,
“Nĩ ũndũ wa ũguo wĩkĩĩte:
wee-rĩ, thĩinĩ wa nyamũ ciothe nowe wiki ũkũnyiitwo nĩ kĩrumi.
Kuuma rĩu ũgũtũũra ũthiaga na nda,
na ũrĩrĩaga rũkũngũ rĩrĩa rĩothe ũgũtũũra muoyo.
15 Nĩngũtũma wee na mũtumia mũmenane;
mbeũ yake na yaku igũtũũra irĩ thũ.
Nĩarĩkũmemendaga mũtwe,
nawe ũkamũrũma ndiira.”
16Agĩcooka akĩĩra mũtumia atĩrĩ,
“Nĩngũkuongerera mathĩĩna hĩndĩ ĩrĩa wĩ na nda,
o na ruwo hĩndĩ ya gũciara.
O na kũhaana ũguo, no ũrĩriragĩria mũthuuriguo,
naake nĩarĩgwathaga.”
17 Nawe mũndũ mũrũme ngũkwĩra atĩrĩ,
“Tondũ nĩũiguire mũtumia waku,
warĩa itunda rĩa mũtĩ ũrĩa ndagũkaanirie ngĩkwĩra ndũkaanarĩe,
tĩĩri nĩũkũnyiitwo nĩ kĩrumi nĩ ũndũ waku;
ũgũtũũra ũrutaga wĩra wa mĩnoga nĩguo wonage gĩa kũrĩa.
18Tĩĩri ũrĩmeraga ria na mĩigua,
na ũrĩrĩaga mĩmera ya gĩthaka.
19Ũrĩonaga irio ciaku na thithino
nginya rĩrĩa ũgaacooka tĩĩriinĩ
tondũ nĩkuo warutirwo.
Wee wĩ rũkũngũ, na ũgaacooka o rũkũngũinĩ.”
20Adamu
aatuire mũtumia wake Hawa
nĩ tondũ nĩwe warĩ nyina wa
andũ oothe. 21Naake MWATHANI Ngai agĩthondekera Adamu na mũtumia wake nguo cia njũũa, akĩmahumba.
Adamu na Hawa kũingatwo kuuma mũgũndainĩ
22 MWATHANI Ngai akiuga atĩrĩ, “Rĩu andũ aya nĩmakĩhaanĩĩte o ta ũmwe witũ na nĩmagĩĩte na ũmenyo wa wega na ũũru. Matiagĩrĩirwo nĩgwĩtĩkĩrio marĩe matunda ma mũtĩ wa muoyo magĩtũũre tene na tene.” 23Kwoguo MWATHANI Ngai akĩmaingata kuuma mũgũnda wa Edeni, agĩtũma makarĩmage tĩĩri ũrĩa moombĩĩtwo naguo. 24Nakuo mwena wa irathĩro wa mũgũnda ũcio akĩiga ciũmbe i muoyo ciĩtagwo Akerubi, o na rũhiũ rwarĩrĩmbũkaga mwaki rwagarũrũkaga mĩena yothe, nĩguo njĩra ya gũthiĩ mũtĩinĩ wa muoyo ĩikarage ĩ nangĩre ndĩkaanagerwo.