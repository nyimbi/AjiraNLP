Ihooya rĩa mũndũ mũkũrũ
1MWATHANI njũkĩĩte harĩ we ũmenyerere,
ndũkaareke njonorwo.
2Ndeithia na ũhatũre, tondũ wee wĩ mũthingu;
ndegera gũtũ gwaku na ũhonokie.
3Tuĩka rwaro rwakwa rwa ihiga rwa gwĩtharĩra
handũ haakwa haakĩĩtwo na hinya ha kũmenyagĩrĩra.
Wee nĩ we handũ haakwa ha gwĩtharĩra o na ha kwĩgitia.
4Ndeithũra, Ngai wakwa, kuuma mookoinĩ ma andũ arĩa aaganu,
kuuma hinyainĩ wa andũ ooru matarĩ tha.
5Nĩ gũkorwo wee MWATHANI Ngai, nĩ we kĩĩrĩgĩrĩro gĩakwa;
ndũire ngwĩhokeete kuuma ndĩ o mũnyiinyi.
6Ndũire ndĩtiiranĩĩtie nawe ũtũũro wakwa wothe;
ũtũire ũmenyagĩrĩra kuuma mũthenya ũrĩa ndaciarirwo.
Ngũtũũra ngũgoocaga.
7Nĩnduĩkĩĩte kĩonereria harĩ andũ arĩa angĩ,
nĩ ũndũ wee nĩũkoreetwo ũrĩ mũngitĩri wĩ hinya.
8Ndĩkũgoocaga na ng'anage riiri waku mũthenya wothe.
9Ndũkande rĩu ndĩ mũkũrũ;
ndũkandiganĩrie rĩu itarĩ na hinya!
10Nĩ gũkorwo thũ ciakwa nĩiraaria igũrũ rĩakwa;
arĩa maikaraga manjoheirie nĩmaracookania ndundu,
11makoiga atĩrĩ, “Ngai nĩamũtiganĩirie;
nĩtũhanyũkanie naake tũmũnyiite,
nĩ gũkorwo ndarĩ na wa kũmũhonokia!”
12Ngai, ndũkaae gũikara kũraaya na niĩ,
Ngai wakwa, hiũha ũndeithie.
13Arĩa maranjũkĩrĩra marohootwo na maniinwo.
Andũ arĩa marenda kũnjĩka ũũru maroconorwo na manyararwo!
14No niĩ-rĩ, ngũthiĩ o na mbere gũkwĩrĩgĩrĩra
na ngĩragĩrĩrie gũkũgooca.
15Ndĩrĩganaga ũrĩa wee wĩ mwega,
na mũthenya wothe ndindage ngĩgana ũrĩa wee ũhonokanagia,
o na gũtuĩka ũndũ ũcio nĩũrũũgĩĩte meciiria maakwa.
16MWATHANI Ngai ngũũka ngĩgoocaga ciĩko ciaku cia hinya,
na ngĩganaga wega waku, o wega waku tu.
17Wee Ngai, nĩ we ũtũire ũndutaga kuuma ndĩ o mũnyiinyi,
na nginya rĩu no ng'anaga ciĩko ciaku cia magegania.
18Ngai ndũkandiganĩrie rĩu ndĩ mũkũrũ, na ngagĩa mbuĩ;
ikaranagia na niĩ ngĩganĩra njiarwa iria igooka
ũrĩa wee ũrĩ hinya na ũhoti.
19Ũthingu waku, Ngai, ũkinyĩĩte o igũrũ matuinĩ;
nĩwĩkĩĩte maũndũ manene, gũtirĩ ũhaana ta we.
20Nĩũtũmĩĩte thĩĩnĩke mũno na nyariirĩke;
no rĩĩrĩ, nĩũkũnjĩkĩra hinya mwerũ,
na ũngirĩrĩrie ndigatoonye mbĩĩrĩrainĩ.
21Nĩũkũndũũgĩria gũkĩra mbere,
na ũhoorerie o rĩngĩ.
22Na niĩ nĩndĩrĩkũgooca na kĩnanda
nĩ ũndũ wa ũrĩa wĩ mwĩhokeku, Ngai wakwa;
nĩndĩrĩkũinĩra nyĩmbo, Wee Mũtheru wa Isiraeli,
ngĩhũũraga ngita yakwa.
23Ndĩrĩanĩrĩra ngeneete rĩrĩa ndĩrĩkorwo ngĩkũgooca ngĩinaga;
ndĩrĩkũinĩra na muoyo wakwa wothe tondũ nĩũngũũrĩĩte.
24Ndĩrĩganaga mũthenya wothe ũrĩa wee wĩ mũthingu,
tondũ arĩa marendaga kũnjĩka ũũru
nĩmahooteetwo na magaconorwo.