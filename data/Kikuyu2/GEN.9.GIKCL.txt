Ngai kũrĩĩkanĩra na Noa
1 Naake Ngai akĩraathima Noa na ciana ciake akĩmeera atĩrĩ, “Ciaranaai nĩ geetha njiarwa cianyu igaatũũra thĩ yothe. 2Nyamũ ciothe, nyoni, na thamaki nĩirĩmwĩtigagĩra. Ciothe nĩ inyuĩ mũrĩciathaga. 3Nĩndamũhe nyamũ ituĩke irio cianyu, o ta ũrĩa ndamũheire mĩmera ĩtuĩke irio cianyu. 4 Kĩrĩa mũtarĩrĩaga no nyama ĩ na thakame, amu muoyo ũrĩ thakameinĩ. 5Mũndũ o wothe ũrĩũraganaga nĩarĩũragagwo. Nyamũ o yothe ĩrĩũragaga mũndũ ndĩĩmĩherithagia na gĩkuũ. 6 Amu mũndũ oombirwo ahaana ta Ngai, na kwoguo mũndũ angĩũraga mũndũ ũrĩa ũngĩ, naake akooragwo no mũndũ.
7 “Ciaranaai nĩ geetha njiarwa cianyu igaatũũra thĩ yothe.”
8Ningĩ Ngai akĩĩra Noa na aariũ aake atĩrĩ, 9“Nĩ kĩrĩĩkanĩro ndĩrathondeka na inyuĩ, njiarwa cianyu, 10o hamwe na ciũmbe ciothe i muoyo, nacio nĩ: nyoni ciothe na nyamũ ciothe iria mwoimire nacio thabinainĩ. 11Kĩrĩĩkanĩro kĩrĩa ngũthondeka na inyuĩ nĩ gĩĩkĩ: gũtirĩ hĩndĩ ĩngĩ ciũmbe iria i muoyo ikaaniinwo nĩ mũiyũro wa maaĩ, o na kana thĩ yaanangwo nĩ mũiyũro wa maaĩ. 12Rũũri rwa kĩrĩĩkanĩro gĩa gũtũũra tene na tene kĩrĩa ndĩrathondeka na inyuĩ na ciũmbe ciothe i muoyo, 13nĩ rũũrũ: nĩngũiga mũkũngambura wakwa matuinĩ, na ũrĩkoragwo ũrĩ rũũri rwa kĩrĩĩkanĩro gĩakwa na thĩ. 14Hĩndĩ ĩrĩa ndareehe matu ma mbura naguo mũkũngambura ũkooneka matuinĩ, 15nĩndĩririkanaga kĩrĩĩkanĩro gĩakwa na inyuĩ o hamwe na ciũmbe ciothe i muoyo atĩ mũiyũro wa maaĩ ndũgacooka kũniina ciũmbe ciothe i muoyo rĩngĩ. 16Rĩrĩa mũkũngambura wonekana matuinĩ, ndĩrĩwonaga ngaririkana kĩrĩĩkanĩro gĩakwa gĩa tene na tene na ciũmbe ciothe i muoyo iria irĩ thĩ. 17Rũu nĩruo rũũri rwa kĩrĩĩkanĩro kĩrĩa ndathondeka na ciũmbe ciothe i muoyo.”
Noa na aariũ aake
18Na rĩĩrĩ, aariũ a Noa arĩa moimire thabinainĩ nĩ Shemu, Hamu na Jafethi. (Hamu nĩwe warĩ ithe wa Kanaani.) 19Aariũ acio atatũ a Noa nĩ o maithe ma andũ oothe arĩa me thĩ.
20Na rĩĩrĩ, Noa aarĩ mũrĩmi na nĩwe warĩ wa mbere kũhanda mĩthabibũ. 21Naake nĩanyuire ndibei ya mĩthabibũ ĩyo akĩrĩĩo, akĩruta nguo agĩkoma hemainĩ yake e njaga. 22Na rĩĩrĩ, Hamu, ithe wa Kanaani, akĩona njaga ya ithe, agĩthiĩ akĩĩra aariũ acio angĩ eerĩ a nyina. 23Nao Shemu na Jafethi makĩoya nguo, makĩmĩnyiitanĩra, makĩmĩigĩrĩra ciande, magĩgĩthiĩ na kĩhutaatĩ, magĩtoonya hemainĩ makĩhumbĩra njaga ya ithe mehũgũrĩĩte na kũngĩ matikaamĩone. 24Rĩrĩa Noa aarĩũkirwo, akĩmenya ũrĩa mũũrũwe ũrĩa warĩ mũnyiinyi aamwĩkĩĩte, 25akiuga atĩrĩ,
“Kanaani aronyiitwo nĩ kĩrumi!
Egũtuĩka ngombo ya aariũ a nyina.
26MWATHANI Ngai wa Shemu arogoocwo!
Kanaani arotuĩka ngombo ya Shemu.
27Ngai arotũma ciana cia Jafethi ciingĩhe!
Njiarwa ciake irotũũrania na ciana cia Shemu!
Kanaani arotuĩka ngombo ya Jafethi.”
28Thuutha wa mũiyũro wa maaĩ Noa aikarire mĩaka magana matatũ na mĩrongo ĩtaano, 29naake agĩkua aarĩ wa mĩaka magana kenda na mĩrongo ĩtaano (950).