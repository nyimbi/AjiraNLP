1 Ĩno nĩ ndũmĩrĩri nditũ ĩkoniĩ Nineve. Ningĩ nĩ maũndũ marĩa maaguũrĩirio Nahumu ũrĩa woimĩĩte itũũra rĩetagwo Elikoshi.
MWATHANI kũraakarĩra Nineve
2MWATHANI Ngai ndeendaga kũigananio na ũngĩ:
nĩaherithagia arĩa mamũkararagia.
Nĩerĩhagĩria harĩ o e na mang'ũrĩ.
3MWATHANI ndahiũhaga kũraakara,
no nĩarĩ hinya
na ndangĩaga kũherithia mũndũ mwaganu.
Harĩa MWATHANI agerera, hoimaga kĩhuuhũkanio,
namo magũrũ maake moombũraga mbĩĩri ndumanu.
4Akũũmaga iria rĩkahũa!
Agatũma njũũĩ ihũe,
ithaka cia Bashani ciũme,
kĩrĩma gĩa Karimeli kĩhũrũrũke,
namo mahũa ma kũu Lebanoni mahoohe.
5Irĩma nĩgũthingitha ithingithaga ciamuona,
nacio ithũngũri ikaringũka.
Thĩ yamuona no kũinaina ĩinainaga,
mabũrũri na andũ oothe makaiyũrwo nĩ guoya.
6Nũũ ũngĩhota gwĩtiiria maraakara maake?
O na kana etiirie mang'ũrĩka maake?
Aitũrũraga maraakara maake mahaana ta mwaki ũkũrĩrĩmbũka,
na agaatũranga ndwaro cia mahiga icunjĩ icunjĩ.
7MWATHANI nĩ mwega,
nĩagitagĩra andũ aake hĩndĩ ya mathĩĩna;
na nĩamenyagĩrĩra arĩa mamwĩhokeete.
8Thũ ciake aciniinaga ta iniinĩĩtwo nĩ mũiyũro wa rũũĩ,
nao arĩa mamũkararagia akameerekeria o gĩkuũinĩ.
9Nĩ ũndũ ũrĩkũ ũrathugundĩra MWATHANI?
Nĩkũniina egũkũniina.
Gũtirĩ ũngĩrũũgamana naake keerĩ.
10Inyuĩ arĩĩu mũgaacinwo mũthire biũ,
o ta mĩigua mĩtumanu mũno,
o na kana ta rũũa rũũmũ.
11Atĩrĩĩrĩ, andũ a Nineve,
he na mũndũ ũrĩ na mĩbango mĩũru uumĩĩte kũu kwanyu.
Mũndũ ũcio-rĩ, nĩathugundĩire MWATHANI mathugunda mooru.
12Na rĩĩrĩ, MWATHANI arakĩĩra andũ aake a Isiraeli atĩrĩ,
“O na angĩkorwo Aasiria marĩ na hinya mũno na nĩ aingĩ-rĩ,
gũtirĩ hingo matakaaniinwo mathire biũ.
Atĩrĩĩrĩ, inyuĩ andũ aya aakwa, nĩndĩmũhũũrĩĩte,
no ndigũcooka kũmũhũũra rĩngĩ.
13Na rĩu, nĩngũniina hinya wothe wa Aasiria,
na nduange mĩnyororo yothe ĩrĩa mamuoheete nayo.”
14Atĩrĩĩrĩ, MWATHANI aathanĩĩte igũrũ rĩa Aasiria akoiga atĩrĩ,
“Aasiria makaaniinwo na hatirĩ njiarwa ciao igaatigara.
Nayo mĩhianano ya ngai ciao ĩrĩa ĩrĩ hekaarũinĩ ciao, nĩngaamĩananga yothe.
Atĩrĩĩrĩ, inyuĩ Aasiria nĩkwenjithia ndĩramwenjithĩria mbĩĩrĩra,
nĩ ũndũ mũtiagĩrĩirwo nĩgũtũũra muoyo.”
15 Oneei, kwĩ na mũndũ ũroima na irimainĩ amũreeheire ũhoro mwega!
Aramũreehera ndũmĩrĩri ya ũhootani!
Atĩrĩĩrĩ, inyuĩ andũ a Juda rĩai maruga maanyu mũkeneete,
nĩmũhingĩirie MWATHANI mĩĩhĩtwa yanyu.
Imaramari icio cia Asiria itigaacooka gũtuĩkania bũrũri wanyu rĩngĩ.
Rĩu nĩiniinĩĩtwo igathira biũ!