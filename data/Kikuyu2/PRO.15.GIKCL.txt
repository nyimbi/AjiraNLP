1Icookia rĩega nĩrĩhooreragia maraakara,
ĩndĩ rũcinũ rũtũmaga maraakara maakane.
2Mũndũ mũũgĩ aaragia o maũndũ magũtũma ũũgĩ wĩrirĩrio,
ĩndĩ irimũ ciaragia o ũrimũ.
3Maitho ma MWATHANI moonaga kũndũ guothe,
macũũthagĩrĩria andũ magĩĩka ũũru kana wega.
4Ciugo cia tha ciĩkagĩra mũndũ hinya,
ĩndĩ ciugo itarĩ tha nĩ cia kũũraga mũndũ ngoro.
5Kĩrimũ gĩtirũmbũyanagia na ũrutani wa ithe,
ĩndĩ mũndũ mũbaarĩrĩri nĩerũmbũyagia agĩkaanio.
6Mũndũ mũthingu nĩeigagĩra ũtonga,
ĩndĩ mũthiithũ wa mũndũ mwaganu nĩ thĩĩna mũtheri.
7Mũndũ mũũgĩ atambagia ũmenyi,
ĩndĩ kĩrimũ gĩtiũĩ gwĩka ũguo.
8MWATHANI nĩakenagĩra mahooya ma andũ arĩa athingu,
ĩndĩ magongoona ma andũ arĩa aaganu nĩamathũire.
9MWATHANI nĩathũire mĩthiĩre ya arĩa aaganu,
ĩndĩ arĩa meekaga maũndũ ma ũthingu acio nĩameenda.
10Mũndũ wa mĩtugo mĩũru iherithia rĩake nĩ inene;
mũndũ ũthũire gũkaanio marigĩrĩrio maake no gũkua.
11Kwa arĩa akuũ o na icuainĩ MWATHANI nĩoĩ ũrĩa gũtariĩ,
makĩria ma ũguo nĩoĩ meciiria ma andũ.
12Mũndũ mwĩĩkĩrĩri ndeendaga kũrũngwo;
ndeendaga gũthiĩ ndunduinĩ ya arĩa oogĩ.
13Hĩndĩ ĩrĩa mũndũ akeneete, o na gĩthiithi nĩkĩonanagia,
ĩndĩ e na kĩeha aikaraga arĩ mũritũhĩre ngoro.
14Mũndũ mũũgĩ nĩendaga kuongerera ũũgĩ,
ĩndĩ irimũ itũũragia o ũrimũ wacio.
15Mũtũũrĩre wa arĩa anyamarĩku nĩ wa kwĩhinyanĩrĩria gũtheri,
ĩndĩ arĩa akenu maikaraga ta marĩ ndĩainĩ.
16Kaba ngorwo na indo itarĩ nyingĩ
na ngorwo ndĩĩĩte MWATHANI,
gũkĩra gũtonga na ngorwo na mĩtangĩko.
17Kaba kũrĩa managu harĩ na ũiguano,
gũkĩra gũthĩnjĩrwo ndeegwa noru harĩ na rũthũũro.
18Mũndũ wa marũrũ atũmaga kũgĩe ngarari,
ĩndĩ gũkirĩrĩria kũreehage thaayũ.
19Mũtũũrĩre wa kĩgũũta ũiyũirwo nĩ thĩĩna,
ĩndĩ mũtũũrĩre wa mũndũ mũthingu ũnyorokeete o wega.
20Mwana mũũgĩ atũmaga ithe akene,
ĩndĩ mwana kĩrimũ nĩkũnyarara anyararaga nyina.
21Mũndũ mũkĩĩgu akenagio nĩ ũrimũ wake,
ĩndĩ mũndũ mũũgĩ mĩthiĩre yake nĩ mĩkinyanĩru.
22Kĩrĩra kĩega kĩreehage mĩbango mĩega,
namo mataaro mooru mareehage mĩbango mĩũru.
23Kaĩ nĩ ũndũ wĩ gĩkeno kũheana icookia rĩega ihinda rĩrĩa rĩagĩrĩire-i!
24Mũndũ ũrĩa mũũgĩ atheemaga njĩra ya kwa arĩa akuũ,
akagerera njĩra ya kũmũkinyia muoyoinĩ.
25MWATHANI nĩgũtharia atharagia mũciĩ wa mũndũ mwĩtĩi,
no nĩamenyagĩrĩra indo cia mũtumia wa ndigwa.
26MWATHANI nĩathũire mathugunda mooru,
ĩndĩ ndeto njega nĩacikenagĩra.
27Mũhahamĩri wa indo ciene areehagĩra mũciĩ wake thĩĩna,
ĩndĩ mũndũ ũthũire mahaki nĩwagũtũũria muoyo wake.
28Mũndũ mũthingu nĩabaaragĩrĩra macookio maake wega,
ĩndĩ macookio ma kĩrimũ makoragwo me mooru.
29MWATHANI nĩaraihĩrĩirie mũndũ ũrĩa mwaganu,
ĩndĩ mahooya ma ũrĩa mũthingu nĩamaiguaga.
30Gĩthiithi gĩcanjamũku nĩgĩkenagia ngoro,
nacio ndeto njega nĩitũmaga mũndũ aigue wega.
31Mũndũ mũũgĩ nĩathikagĩrĩria rĩrĩa ekũrũngwo,
na nĩarĩtũũranagia na andũ arĩa oogĩ.
32Mũndũ ũtenda gũtaarwo nĩemeneete,
no ũrĩa wendeete kũrũngwo nĩagĩaga na ũmenyo.
33Gũtĩĩa MWATHANI nĩgũtũmaga mũndũ agĩe na ũũgĩ,
nakuo kwĩnyiihia gũtũmaga mũndũ atĩĩo.