Jeremia gũciirithio
1 Na rĩĩrĩ, rĩrĩa Jehoiakimu, mũrũ wa Josia aatuĩkire mũthamaki wa Juda, 2MWATHANI nĩanjarĩirie akĩnjĩĩra atĩrĩ, “Rũũgama nja ya Hekaarũ, wĩre andũ oothe a matũũra ma Juda arĩa mookaga gũthaathaiya kũu Hekaarũinĩ ũrĩa wothe ngũgwatha ũmeere; ndũgaatigie ũndũ o na ũmwe. 3No gũkorwo nĩmegũthikĩrĩria magarũrũke, o mũndũ atigane na mĩthiĩre yake mĩũru, nĩguo ndĩricũkwo kũmaherithia nĩ ũndũ wa ciĩko ciao njũru ta ũrĩa bangĩĩte.”
4MWATHANI aanjĩĩrire njĩĩre andũ atĩrĩ, “Niĩ MWATHANI, ndoiga atĩ no mũhaka mũnjathĩkĩre na ũndũ wa kũrũmagĩrĩra watho ũrĩa ndĩmũheete, 5o na gũthikagĩrĩria ciugo cia anabii, ndungata ciakwa arĩa ngoreetwo ngĩmũrekeria itegũtigithĩria. Gũtirĩ hingo mũrĩ mwathĩkĩra ũrĩa moigaga. 6 Mwathiĩ na mbere na ũremi ũcio wanyu, ngwĩka Hekaarũ ĩno ta ũrĩa ndeekire Shilo
, narĩo rĩĩtwa rĩa itũũra rĩĩrĩ rĩrĩgwetagwo nĩ ndũũrĩrĩ cia thĩ yothe rĩrĩa igũtiganĩra kĩrumi.”
7Nao athĩnjĩri Ngai, anabii, na andũ oothe magĩkĩigua ngĩaria maũndũ macio kũu Hekaarũinĩ. 8Rĩrĩa ndarĩĩkirie kwaria maũndũ moothe marĩa MWATHANI aanjathĩĩte njarie-rĩ, makĩnyiita makiugagĩrĩria atĩrĩ, “Wee no nginya ũũragwo! 9Womĩrĩria atĩa kũratha na rĩĩtwa rĩa MWATHANI atĩ Hekaarũ ĩno ĩkũhaana o ta Shilo na atĩ itũũra rĩĩrĩ rĩkwanangwo rĩtuĩke maganjo, rĩage o na wa kũrĩtũũra?” Hĩndĩ ĩyo andũ oothe makĩndigiicĩria kũu Hekaarũinĩ.
10Na rĩĩrĩ, rĩrĩa atongoria a Juda maiguire ũhoro ũcio, makiuma nyũmba ya mũthamaki na ihenya magĩthiĩ meerekeire Hekaarũinĩ, magĩikara itoonyeroinĩ rĩa kĩhingo kĩrĩa gĩetagwo Kĩhingo Kĩerũ. 11Nao athĩnjĩri Ngai na anabii makĩĩra atongoria acio na andũ oothe atĩrĩ, “Mũndũ ũyũ aagĩrĩirwo nĩgũtuĩrwo gĩkuũ tondũ nĩarathĩĩte maũndũ mooru igũrũ rĩa itũũra riitũ, o ta ũrĩa inyuene mweiguĩra.” 12Hĩndĩ ĩyo ngĩĩra atongoria na andũ oothe atĩrĩ, “MWATHANI nĩ we ũndekeetie ndathe moohoro macio moothe mooru mwaigua ngĩratha makoniĩ Hekaarũ ĩno na itũũra rĩĩrĩ. 13Tondũ ũcio, garũrĩraai mĩthiĩre yanyu o na ciĩko cianyu, na mwathĩkĩre MWATHANI Ngai wanyu, nĩguo ericũkwo kũmũherithia ta ũrĩa atuĩte nĩekũmũherithia. 14Ha ũhoro wakwa-rĩ, ndĩ mookoinĩ maanyu; njĩkaai o ta ũrĩa mũkuona arĩ wega o na kwagĩrĩire. 15No rĩĩrĩ, menyaai hatarĩ nganja atĩ mwanjũraga, inyuene na atũũri a itũũra rĩĩrĩ nĩmũkũgwatwo nĩ thaahu wa kũũraga mũndũ ũtarĩ na mahĩtia. Gĩtũmi nĩ tondũ nĩ MWATHANI ũndekeetie ndĩmwĩre maũndũ macio moothe ndĩkĩĩtie kũmwĩra.”
16Hĩndĩ ĩyo atongoria na andũ oothe makĩĩra athĩnjĩri Ngai na anabii atĩrĩ, “Mũndũ ũyũ ndaagĩrĩirwo nĩgũtuĩrwo kũũragwo, nĩ gũkorwo atwarĩirie rĩĩtwainĩ rĩa MWATHANI Ngai witũ.”
17Thuutha ũcio, athuuri amwe makĩrũũgama makĩĩra andũ arĩa moonganĩĩte atĩrĩ, 18 “Rĩrĩa Hezekia aarĩ mũthamaki wa Juda-rĩ, mũnabii Mika ũrĩa woimĩĩte Moreshethu nĩarathiire andũ oothe atĩ MWATHANI Mwene Hinya Wothe oigĩĩte atĩrĩ,
‘Zayuni gũkaarĩmwo o ta mũgũnda,
Jerusalemu gũkaamomoranio gũtuĩke hĩba cia mahiga,
nakĩo kĩrĩma kĩrĩa Hekaarũ yakĩĩtwo gĩtuĩke mũtitũ.’
19“Mũthamaki Hezekia na andũ a Juda matioragire Mika. Handũ ha gwĩka ũguo-rĩ, Hezekia aatĩĩire MWATHANI na agĩĩthaithanĩrĩra harĩ we, naake MWATHANI akĩĩricũkwo kũmaherithia ta ũrĩa atuĩte nĩekũmaherithia. Rĩu-rĩ, ithuĩ twĩ hakuhĩ kwĩreehithĩria ũũru mũnene mũno!”
20(Ningĩ nĩhaarĩ mũndũ ũngĩ wetagwo Uria mũrũ wa Shemaia woimĩĩte Kiriathu Jearimu, warathire rĩĩtwainĩ rĩa MWATHANI maũndũ mooru makoniĩ itũũra rĩĩrĩ na rũũrĩrĩ rũũru o ta ũrĩa Jeremia eekĩĩte. 21Na rĩĩrĩ, rĩrĩa mũthamaki Jehoiakimu na thigari ciake na atongoria maiguire ũrĩa Uria oigĩĩte, mũthamaki akĩgeria kũmũũraga. No rĩĩrĩ, Uria aamenya ũhoro ũcio, agĩĩtigĩra, akĩũra agĩthiĩ Misiri. 22Thuutha ũcio mũthamaki Jehoiakimu agĩtũma Elinathani mũrũ wa Akiboru arĩ hamwe na andũ angĩ Misiri, makagĩĩre Uria. 23Nao makĩmũnyiita, makĩmũreehe kwĩ mũthamaki Jehoiakimu, naake akĩmũũraga na agĩte kĩimba gĩake kũrĩa mũingĩ wathikagwo.)
24No rĩĩrĩ, tondũ wa ũrĩa Ahikamu mũrũ wa Shafani aangitagĩra, ndiigana kũneanwo kũrĩ andũ nĩguo manjũrage.