1Kwoguo ngĩgĩtua atĩ ti wega gũũka kwanyu rĩngĩ kũmũiguithia kĩeha. 2Tondũ ingĩkĩmũiguithia kĩeha-rĩ, niĩ na niĩ ingĩgĩkenio nũũ, na no inyuĩ mũngĩngenia, o inyuĩ njiguithĩĩtie kĩeha? 3Gĩtũmi gĩa kũmwandĩkĩra, nĩndigooke mũcooke mũnjiguithie kĩeha. Tondũ-rĩ, inyuĩ nĩ inyuĩ mũngĩngenia na nĩnjũũĩ atĩ gĩkeno gĩakwa nokĩo kĩanyu. 4“Nĩ gũkorwo rĩrĩa ndamwandĩkĩire ndamwandĩkĩire ndĩ na kĩeha na thĩĩna mũnene wa ngoro, ngĩitaga maithori; ndiamwandĩkagĩra nĩ geetha mũmake, no nĩ geetha mũmenye ũrĩa ndĩmwendeete na wendo mũnene.”
Kuoherwo kwa ũrĩa ũhĩtĩĩtie
5Atĩrĩĩrĩ, mũndũ angĩkorwo nĩaiguithanĩĩtie kĩeha-rĩ, ti niĩ aiguithĩĩtie, amũiguithĩĩtie inyuothe, o mũndũ o haniini. (Ndĩroiga ũguo nĩguo ndikaahaane ta ngũhinyĩrĩria mũndũ ta ũcio.) 6Kwoguo kũherithio kũrĩa aherithĩĩtio nakuo nĩ aingĩ aanyu nĩkũmũiganĩĩte. 7Mũndũ ũcio mwagĩrĩirwo rĩu nĩkũmuohera na kũmũũmĩrĩria nĩguo atige gũikara amakĩĩte mũno. 8Nĩndamũthaitha mũmuonie atĩ nĩmũmwendeete. 9Kĩu nĩkĩo gĩtũmi kĩrĩa gĩatũmire ndĩmwandĩkĩre marũa macio nĩ geetha ndĩmũgerie nĩguo menye kana nĩmwathĩkagĩra ũrĩa ndĩmwĩraga. 10Mũndũ ũrĩa muohera o na niĩ nĩndĩmuohagĩra. Tondũ rĩrĩa ndoohera mũndũ, angĩkorwo niĩ ndĩ na ũndũ wa kũmuohera, niĩ ndĩmuohagĩra nĩ ũndũ wanyu, Kristũ e hamwe na niĩ. 11Twĩkaga ũguo nĩguo tũtikahootwo nĩ Caitaani amu nĩtũũĩ mĩbango yake.
Paũlũ gũtangĩka ngoro e Teroa
12 Na rĩĩrĩ, hĩndĩ ĩrĩa ndakinyire Teroa kũhunjia Ũhoro ũrĩa Mwega wa Kristũ, nĩndakorire Mwathani ahaarĩirie ũndũ ũcio. 13No rĩĩrĩ, nĩndatangĩkire ngoro mũno tondũ ndiakorire Tito mũrũ wa Ithe witũ kuo. Kwoguo ngiugĩra andũ a kũu ũhoro, ngĩcooka ngĩthiĩ Makedonia.
Kũhootana twĩ thĩinĩ wa Kristũ
14No rĩĩrĩ, Ngai arogaathwo tondũ nĩatũmaga tũhootane hingo ciothe twĩ thĩinĩ wa Kristũ. Ningĩ nĩatũtũmaga tũkamenyithie thĩ yothe ũhoro wa Kristũ, ũhaana ta mũtararĩko mwega mũno. 15Amu ithuĩ tũhaana ta mũtararĩko wa ũbaani mwega ũrutĩirwo Ngai nĩ Kristũ, wĩ gatagatĩinĩ ka arĩa marahonokio na arĩa maroora. 16Mũtararĩko ũcio kũrĩ arĩa maroora ũhaana ta uumĩĩte gĩkuũinĩ na ũmaroreetie gĩkuũinĩ, no kũrĩ arĩa marahonokio ũhaana ta uumĩĩte muoyoinĩ na ũmaroreetie muoyoinĩ. Naake nũũ ũngĩhota gwĩka maũndũ macio? 17Tondũ ithuĩ tũtihaana ta andũ aingĩ arĩa matuaga ũhoro wa Ngai ta kĩndũ gĩtarĩ kĩene, twaragia tũtarĩ na ũhinga, tũrĩ andũ matũmĩĩtwo nĩ Ngai we mwene, na twaragia mbere yake twĩ ndungata cia Kristũ.