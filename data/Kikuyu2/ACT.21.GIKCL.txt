Paũlũ gũthiĩ Jerusalemu
1Na rĩĩrĩ, twarĩĩkia gũtigana nao tũkĩhaica meeri, tũgĩthiĩ tũrũngĩrĩirie tũgĩkinya Kosi. Naguo mũthenya ũrĩa warũmĩrĩire tũgĩkinya Rodo, na kuuma kũu tũgĩkinya Patara. 2Nakuo kũu tũgĩkora meeri yathiaga Foenicia, tũgĩkĩmĩhaica tũkĩambĩrĩria rũgendo. 3Na rĩrĩa tuonire gĩcigĩrĩra gĩa Kuporo kĩrĩ o haraaya, tũkĩgerera mwena wa na kĩanda wakĩo tũkĩerekera Siria. Twakinya Turo tũkiuma meeri, tondũ kũu nĩkuo meeri yathiaga kũrutĩrwo mĩrigo. 4Na kũu tũgĩkora andũ amwe meetĩkĩĩtie na tũgĩikarania nao mĩthenya mũgwanja. Na mataarĩĩtwo nĩ Roho Mũtheru makĩringĩrĩra Paũlũ atĩ ndagathiĩ Jerusalemu. 5No matukũ maitũ ma gũikara nao mathira, tũkĩambĩrĩria gũthiĩ na mbere na rũgendo rwitũ. Nao oothe marĩ hamwe na atumia na ciana magĩgĩtuumagaria o nginya nja ya itũũra, tũgĩturia ndu rũteereinĩ rwa iria, tũkĩhooya hamwe, tũgĩcooka 6tũkiuganĩra ũhoro tũgĩtoonya meeri, nao makĩinũka.
7Tũgĩgĩthiĩ na mbere na rũgendo rwitũ na meeri kuuma Turo tũgĩkinya Putolemai. Kũu nakuo tũkĩgeithia andũ arĩa meetĩkĩĩtie na tũgĩikarania nao mũthenya ũmwe. 8 Na mũthenya ũyũ ũngĩ, tũkĩambĩrĩria rũgendo tũgĩkinya Kaisarea. Kũu tũgĩtoonya nyũmba ya Filipu ũrĩa mũhunjia wa Ũhoro Ũrĩa Mwega. Ũcio aarĩ ũmwe wa andũ arĩa mũgwanja maamũrĩĩtwo matuĩke ateithĩrĩria kũu Jerusalemu, tũgĩikara naake. 9Naake aarĩ na airĩĩtu ana mataarĩ ahiku, nao nĩmaarathaga moohoro. 10 Thuutha wa gũikara kũu matukũ maingĩ, gũgĩũka mũnabii wetagwo Agabo oimĩĩte Judea. 11Naake akinya harĩ ithuĩ akĩoya mũcibi wa Paũlũ akĩyoha naguo mooko na magũrũ. Agĩcooka akiuga atĩrĩ, “Roho Mũtheru ekuuga atĩrĩ: mwene mũcibi ũyũ akoohwo o ta ũguo nĩ Ayahudi Jerusalemu, macooke mamũneane kũrĩ andũ a Ndũũrĩrĩ.”
12Rĩrĩa twaiguire ũguo, ithuĩ hamwe na andũ a kũu tũgĩthaitha Paũlũ ndagathiĩ Jerusalemu. 13No Paũlũ agĩtũcookeria atĩrĩ, “Mũreeka atĩa mũkĩrĩra mũkĩnjũragaga ngoro? Niĩ nĩndĩharĩirie gũikio njeera o na kũũragĩrwo kũu Jerusalemu nĩ ũndũ wa Mwathani Jesũ.”
14Rĩrĩa twaremirwo nĩkũmũgirĩrĩria, tũgĩtigana naake tũkiuga atĩrĩ, “Wendo wa Mwathani ũrohinga.”
15Thuutha wa gũikara kuo kwa ihinda, tũkĩoha mĩrigo tũkĩambĩrĩria rũgendo rwa kwambata Jerusalemu. 16Nao arutwo amwe a kuuma Kaisarea magĩgĩtwarana na ithuĩ, magĩtũtwara kwa mũndũ ũrĩa twathiaga gũikara gwake
. Mũndũ ũcio aarĩ Mũkuporo wetagwo Mũnasoni, na aarĩ mwĩtĩkia kuuma o gatene.
Paũlũ gũceerera Jakubu
17Na rĩĩrĩ, rĩrĩa twakinyire Jerusalemu, andũ arĩa meetĩkĩĩtie magĩtwamukĩra na gĩkeno. 18Mũthenya ũrĩa warũmĩrĩire, tũgĩthiĩ hamwe na Paũlũ kũrĩ Jakubu, nao athuuri oothe a kanitha maarĩ ho. 19Naake Paũlũ arĩĩkia kũmageithia, akĩmataarĩria maũndũ moothe marĩa Ngai eekĩĩte gatagatĩinĩ ka andũ a Ndũũrĩrĩ amũhũthĩrĩĩte. 20Nao marĩĩkia kũigua ũhoro ũcio oothe makĩgooca Ngai, magĩcooka makĩĩra Paũlũ atĩrĩ, “Mũrũ wa Ithe witũ, nĩũũĩ atĩ Ayahudi ngiri nyingĩ nĩmeetĩkĩĩtie, na atĩ oothe me na kĩyo gĩa kũhingia Watho. 21Nĩmeerĩĩtwo ũhoro waku atĩ nĩũrutaga Ayahudi oothe arĩa matũũraga gatagatĩinĩ ka Ndũũrĩrĩ atĩ matigane na Watho wa Musa, ũkĩmeeraga matikaruithie ciana ciao kana marũmĩrĩre mĩtugo ya kĩndũire ya Ayahudi. 22Gũgwĩkwo atĩa hiihi, tondũ no mũhaka maigue atĩ nĩũũkĩĩte. 23 Ũũ nĩguo tũkwenda wĩke. Atĩrĩĩrĩ, tũrĩ na andũ ana marĩĩkĩĩtie kwĩhĩta. 24Thiĩ hamwe nao mũgeetherie na ũrĩhe mahũthĩro maao nĩ geetha menjwo mĩtwe yao
. Ũndũ ũcio nĩũkũmenyithia andũ oothe atĩ maũndũ maaku moothe marĩa meerĩĩtwo ti ma ma. Ningĩ nĩũkũmamenyithia atĩ wee mwene ũtũũraga ũmenyereire Watho wa Musa. 25 Ha ũhoro wa andũ a Ndũũrĩrĩ arĩa meetĩkĩĩtie-rĩ, nĩtwamatũmĩire marũa ma kũmeera ũrĩa twatuire atĩ metheemage kĩndũ o gĩothe kĩrutĩirwo mĩhianano, kũrĩa thakame, kana nyamũ o yothe ya gũitwo, o na metheemage o na ũmaraaya.”
26Paũlũ agĩgĩtwarana na andũ acio, na mũthenya ũyũ ũngĩ agĩĩtheria hamwe nao. Agĩcooka agĩthiĩ akĩingĩra Hekaarũ akamenyithanie rĩrĩa matukũ magwĩtheria makaahinga nĩ geetha igongoona rĩkaarutwo nĩ ũndũ wa mũndũ o mũndũ.
Paũlũ kũnyiitwo arĩ Hekaarũinĩ
27Namo matukũ macio mũgwanja maakuhĩrĩria gũthira, Ayahudi a kuuma Asia makĩona Paũlũ thĩinĩ wa Hekaarũ. Magĩgĩthoga mũingĩ wothe makĩnyiita Paũlũ, 28maanĩrĩire makiugaga atĩrĩ, “Andũ a Isiraeli, tũteithiei! Mũndũ ũyũ nĩ we ũrutaga andũ kũndũ guothe atĩ maregane na andũ a Isiraeli, na Watho wa Musa o na Hekaarũ ĩno. Ningĩ nĩareeheete andũ a Ndũũrĩrĩ thĩinĩ wa Hekaarũ, agathaahia kũndũ gũũkũ kwamũrĩirwo Ngai!” 29 (Moigire ũguo tondũ nĩmooneete Paũlũ marĩ na Turofimo ũrĩa wa kuuma Efeso thĩinĩ wa itũũra, na meeciiragia atĩ Paũlũ nĩamũtoonyeetie thĩinĩ wa Hekaarũ.)
30Narĩo itũũra rĩothe rĩkĩiyũra inegene, andũ makĩhanyũka oothe hamwe makĩnyiita Paũlũ, makĩmũguucũrũria o nginya nja ya Hekaarũ, nayo mĩrango ya Hekaarũ ĩkĩhingwo o narua. 31Na rĩĩrĩ, rĩrĩa andũ acio maageragia kũũraga Paũlũ, ũhoro ũgĩkinya kũrĩ mũtongoria wa thigari magana matatũ cia Roma atĩ Jerusalemu guothe kwarĩ na ngũĩ. 32Naake mũtongoria ũcio akĩoya thigari na anene a thigari igana, agĩteng'era na kũrĩ andũ acio. Nao andũ mamuona arĩ na thigari, magĩtiga kũhũũra Paũlũ. 33Naake mũtongoria ũcio agĩthiĩ harĩ Paũlũ akĩmũnyiita, agĩathana oohwo na mĩnyororo ĩĩrĩ. Agĩcooka akĩũria atĩrĩ, “Mũndũ ũyũ nũũ, na nĩ atĩa eekĩĩte?” 34Nao andũ amwe kũu mũingĩinĩ makĩanĩrĩra makiuga ũũ, nao angĩ ũũ. Tondũ ndangĩakĩhotire kũmenya ũrĩa gwekĩkĩĩte nĩ ũndũ wa inegene, mũnene ũcio agĩathana atĩ Paũlũ atwarwo thĩinĩ wa nyũmba ya thigari. 35Na rĩĩrĩ, maakinya ngathĩinĩ, thigari ikĩmũkuua tondũ mũingĩ nĩwathũũkĩĩte mũno. 36Mũingĩ wothe wamuumĩĩte thuutha ũkĩanagĩrĩra ũkiugaga atĩrĩ, “Nĩoragwo!”
Paũlũ gwĩtetera
37Rĩrĩa thigari cierekeire gũtoonyia Paũlũ thĩinĩ wa nyũmba ya thigari, Paũlũ akĩĩra mũtongoria wa thigari icio atĩrĩ, “No ũnjĩtĩkĩrie ngwĩre ũndũ?”
Naake mũtongoria ũcio akĩmũũria atĩrĩ, “Githĩ nĩũũĩ kwaria Kĩngiriki? 38Githĩ wee ti we Mũmisiri ũrĩa matukũ maniini mathiru wambĩrĩirie inegene na ũgĩtongoria ooragani ngiri inya (4,000) mũgĩthiĩ nao werũinĩ?”
39Naake Paũlũ agĩcookia atĩrĩ, “Niĩ ndĩ Mũyahudi, waciarĩirwo itũũra rĩa Tariso bũrũriinĩ wa Kilikia, mũũraiya wa itũũra rĩrĩ igweta. Ndagũthaitha njĩtĩkĩria njarĩrie andũ.”
40Mũtongoria ũcio agĩkĩmũhe rũũtha, naake Paũlũ akĩrũũgama hau ngathĩinĩ icio akĩheneria andũ na mooko makire. Rĩrĩa maakirire-rĩ, akĩmaarĩria na Kĩhibirania akĩmeera atĩrĩ: