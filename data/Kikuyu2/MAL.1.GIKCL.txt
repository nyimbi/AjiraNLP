1 Ĩno nĩ ndũmĩrĩri nditũ ĩrĩa MWATHANI aaheire Malaki nĩguo amenyithie andũ a Isiraeli.
Wendo wa MWATHANI harĩ andũ a Isiraeli
2MWATHANI areera andũ aake atĩrĩ, “Nĩndĩmwendeete.”
Nao makamũũria atĩrĩ, “Ũtwendeete atĩa?”
Naake MWATHANI akamacookeria atĩrĩ, “Githĩ Esau na Jakubu matiarĩ a nyina ũmwe, no niĩ ngĩenda Jakubu, 3ngĩthũũra Esau? Atĩrĩĩrĩ, bũrũri wa Esau ũrĩa ũrĩ irĩma ndaũtuire maganjo matheri, na ngĩũtiga ũtuĩke wa gũtũũrwo nĩ mbwe.”
4Na rĩĩrĩ, njiarwa cia Esau, na nocio ciĩtagwo Aedomu, ingiuga atĩrĩ, “Matũũra maitũ nĩmaanangĩĩtwo mũno, no nĩtũkũmaaka o rĩngĩ.” Hĩndĩ ĩyo MWATHANI Mwene Hinya Wothe angĩmacookeria atĩrĩ, “Maakeei tu, na no ngũmamomora o rĩngĩ; megũtũũra meetagwo ‘Bũrũri mwaganu’ na ‘Rũũrĩrĩ rũgũtũũra rũraakarĩirwo nĩ MWATHANI.’ ”
5Na inyuĩ nĩmũkeyonera ũguo muuge atĩrĩ, “MWATHANI nĩ mũnene, o na nginyagia nja ya mĩhaka ya bũrũri wa Isiraeli!”
MWATHANI kũrũithia athĩnjĩri Ngai
6MWATHANI Mwene Hinya Wothe areera athĩnjĩri Ngai atĩrĩ, “Mwana nĩgũtĩĩa atĩĩaga mũciari wake, nayo ndungata ĩgatĩĩa mũmĩathi. Niĩ, ndĩ ithe wanyu-rĩ, nĩ kĩĩ kĩgirĩĩtie mũũhe gĩtĩĩo? Niĩ, ndĩ mwathi wanyu-rĩ, mwagĩĩte kũũhe gĩtĩĩo nĩkĩ? Inyuĩ nĩgũũthũũra mũũthũire. No inyuĩ mũũragia atĩrĩ, ‘Tũgũthũire atĩa?’ 7Mũnjagĩire gĩtĩĩo na ũndũ wa kũrutaga irio itarĩ kĩene kĩgongoonainĩ gĩakwa. Mwarĩĩkia gwĩka ũguo mũgacooka mũkooria atĩrĩ, ‘Twagĩĩte gũkũhe gĩtĩĩo atĩa?’ Rĩu nĩngũmwĩra: Nĩ na ũndũ wa kũnyarara kĩgongoona gĩakwa. 8 Mũtionaga arĩ ũũru rĩrĩa mũraruta igongoona rĩa nyamũ ndumuumu, ndũaru, o na kana igũthua. Mũngĩhe barũũthi wanyu nyamũ ta icio-rĩ, no akene? Mũgwĩciiria no amũtuge?”
9Rĩu-rĩ, inyuĩ athĩnjĩri Ngai takĩgeriei kũũria Ngai atũtuge. Angĩkorwo mũmũrutagĩra magongoona ta macio-rĩ, no amũtuge? 10MWATHANI Mwene Hinya Wothe ekuuga atĩrĩ, “Naarĩ korwo mũndũ ũmwe wanyu no ahinge mĩrango ya Hekaarũ nĩguo mũtigaakie mwaki wa tũhũ kĩgongoonainĩ gĩakwa! Niĩ-rĩ, ndikenagio nĩ inyuĩ, o na iheeo cianyu iria mũndũtagĩra ndingĩciamũkĩra. 11Nĩ ũndũ-rĩ, kuuma irathĩro nginya ithũĩro, rĩĩtwa rĩakwa nĩrĩheetwo gĩtĩĩo nĩ ndũũrĩrĩ ciothe. Nĩnjinagĩrwo ũbaani na ndutagĩrwo magongoona matarĩ thaahu kũndũ guothe. Rĩĩtwa rĩakwa nĩrĩheetwo gĩtĩĩo nĩ ndũũrĩrĩ ciothe. 12No rĩĩrĩ, inyuĩ nĩmũnjagagĩra gĩtĩĩo rĩrĩa mũkuuga atĩ kĩgongoona gĩakwa gĩtirĩ kĩene, o na rĩrĩa mũkũrutĩra kĩgongoonainĩ kĩu irio iria mũnyararĩĩte. 13O na ningĩ muugaga atĩrĩ, ‘Kaĩ ũndũ ũyũ nĩũtũnogeetie-ĩ!’ Mũgacooka mũkaaminja mĩnyĩrĩ. Ningĩ mũndutagĩra magongoona ma nyamũ iria mũiyĩte, iria nyonju, o na iria ndũaru. 14Mũndũ wĩ na nyamũ njega rũũruinĩ rwake, wĩhĩtĩĩte atĩ nĩekũndutĩra igongoona, agacooka akandutĩra nyamũ ĩtarĩ kĩene-rĩ, arogwatwo nĩ kĩrumi. Niĩ ndĩ mũthamaki mũnene, na andũ a ndũũrĩrĩ ciothe nĩmaheete gĩtĩĩo.”