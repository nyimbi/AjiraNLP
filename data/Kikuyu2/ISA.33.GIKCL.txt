Ihooya rĩa gwĩtia ũteithio
1Kaĩ inyuĩ thũ ciitũ mũrĩ thĩĩnainĩ-ĩ!
Mũroonũhana o rĩrĩa inyuĩ mũtoonũhĩĩtwo.
Mũreeka arĩa angĩ maũndũ ma ungumania,
o rĩrĩa gũtarĩ mũndũ ũmwĩkĩĩte ũguo.
Rĩrĩa mũgaatiga kũũnũhana,
inyuĩ na inyuĩ nĩrĩo mũkoonũhwo.
Rĩrĩa mũgaatiga gwĩka maũndũ ma ungumania,
inyuĩ na inyuĩ nĩrĩo mũgeekwo mo.
2MWATHANI tũtugage,
we nĩ we twĩhokeete.
Tũgitagĩre mũthenya o mũthenya
na ũtũhonokagie hĩndĩ ya mathĩĩna.
3Andũ maigua mũrurumo wa inegene nĩkũũra moorire,
nacio ndũũrĩrĩ ciona riiri waku ikĩhurunjũka.
4Indo cia ndũũrĩrĩ icio igĩtahwo ikĩũngũrũrio
o ta ũrĩa igunyũ ciũngũrũragia,
ikĩomokerwo o ta ũrĩa ngigĩ ciomokagĩra irio.
5Ĩ MWATHANI ti mũnene!
nĩ we wathaga indo ciothe.
Nĩaiyũrĩĩtie Jerusalemu waragania na ũthingu.
6Nĩatũmĩĩte mũgaacĩre matukũinĩ maanyu
na akamũhe ũhonokio, ũũgĩ, na ũmenyi wa maũndũ.
Ũtonga ũrĩa mũnene wanyu nĩkũhe MWATHANI gĩtĩĩo.
7Andũ arĩa njamba mararĩrĩra na kũu barabarainĩ;
arĩa maatũmĩĩtwo magacarie thaayũ mararĩra makĩgirĩkaga.
8Barabara iria nene nĩitiganĩirio,
na gũtirĩ mũndũ ũrathiĩra kuo.
Irĩĩkanĩro nĩciagĩĩte kũrũmio
na ũira ũkaaga kũrũmĩrĩrwo;
gũtirĩ mũndũ ũraheeo gĩtĩĩo.
9Bũrũri nĩgũtiganĩrio ũtiganĩirio,
mũtitũ wa Lebanoni nĩgũthira ũrathira;
gĩtuamba gĩa Sharoni kĩrĩa kĩnoru gĩtuĩkĩĩte o ta werũ,
irĩmainĩ cia Karimeli na Bashani mĩtĩ nĩkũhũrũrũka irahũrũrũka.
MWATHANI gũkaania thũ ciake
10MWATHANI aroiga atĩrĩ,
“Rĩu nĩngwĩka ũndũ;
nĩnguonania hinya wakwa.
11Mũbangaga maũndũ matarĩ kĩene
na mũgeeka matarĩ bata.
Nĩ inyuĩ mũreniina.
12Andũ magaacinwo ta ũrĩa mahiga macinagwo mathondeke coka,
magacinwo na mwaki ta mĩigua ĩtemeetwo.
13Inyuĩ mũikaraga kũraaya, iguai ũrĩa njĩkĩĩte.
Inyuĩ mũrĩ gũkuhĩ, menyaai atĩ ndĩ hinya.”
14Andũ arĩa imaramari marĩ Zayuni nĩmanyiitĩĩtio nĩ guoya,
arĩa matiganĩirie Ngai nĩkũinaina marainaina, makĩũranagia atĩrĩ,
“Nĩ ũrĩkũ witũ ũngĩĩtiiria mwaki ũrarĩrĩmbũka?
Nũũ witũ ũngĩũmĩrĩria mwaki ũcio ũtahoraga tene na tene?”
15Mũndũ ũrĩa wĩkaga maũndũ ma ũthingu,
ũrĩa waragia maũndũ ma ma,
ũrĩa ũteendaga kũhinyanĩrĩria,
ũrĩa ũtatambarũkagia guoko aamũkĩre mahaki,
ũrĩa ũteendaga kũigua ndeto cia mbaara,
na ũrĩa ũtakenagĩra ũũru,
16mũndũ ta ũcio nĩ we ũrĩtũũgagĩrio,
arĩikaraga agitĩirwo ta arĩ nyũmbainĩ cia kwĩgitĩra ciakĩĩtwo na thingo cia hinya,
na ndarĩ hingo arĩagaga gĩa kũrĩa na kũnyua.
Matukũ meega marĩa magooka
17Atĩrĩĩrĩ, nĩmũkeeyonera mũthamaki ũraathana e na riiri,
agĩatha bũrũri waramĩĩte mĩena yothe.
18Mũkaaririkanaga maũndũ ma tene mũrĩ na guoya, mũkooria atĩrĩ,
“Ĩ kaĩ mũndũ ũrĩa wataraga andũ,
na ũrĩa wetagia igooti,
na ũrĩa wataraga nyũmba iria nene cia ngoroba, maathiire kũ?”
19Mũtigaacooka kuona andũ acio matarĩ tha,
andũ maaragia thiomi nditũ na ng'eni iria mũtekũigua.
20Tamwĩrorereei Zayuni kũrĩa tũcemanagia hĩndĩ ya thigũkũ ciitũ!
Tamwĩrorereei Jerusalemu! Kaĩ nĩ itũũra rĩgaakorwo rĩhooreire-ĩ!
Nĩ kambĩ ĩtaagathario,
gũtirĩ higĩ o na ĩmwe ya yo ĩkaamunywo,
o na kana mũkanda o na ũmwe wayo ũtinio.
21Kũu nĩkuo MWATHANI agaatuonagĩria riiri wake.
Tũgaatũũraga ndeereinĩ cia njũũĩ njariĩ na cia ithima,
na gũtirĩ meeri cia thũ ikaagerera kuo.
22Nĩ gũkorwo MWATHANI nĩ we ũgaakoragwo arĩ mũtuithania witũ,
nĩ we mwathi witũ
nĩ we ũgaakoragwo arĩ mũthamaki witũ,
na nĩ we ũgaatũhonokagia.
23Mĩkanda yothe ya meeri icio nĩ mĩregeru
ndĩngĩhota kũrũũgamia mĩringoti handũ haayo
o na kana ĩhote gũtũma matanga matambarũke mahotithie meerĩ gũthiĩ.
Hĩndĩ ĩyo nĩtũkeyoera ũtonga wothe wa thũ ciitũ;
ũgaakorwo ũrĩ mũingĩ mũno ũguo atĩ,
o na arĩa matarĩ hinya nĩmakaawĩyoera.
24Andũ arĩa marĩ bũrũriinĩ witũ,
matigaacooka gwĩthikĩra nĩ kũrũara
na nĩmakooherwo meehia maao moothe.