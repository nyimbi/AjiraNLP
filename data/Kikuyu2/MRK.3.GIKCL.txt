Jesũ kũhonia mũndũ wonjeete guoko
(Mat 12.9-14; Luk 6.6-11)
1Naake Jesũ akĩingĩra rĩngĩ thunagogiinĩ, na kũu nĩkwarĩ mũndũ wonjeete guoko. 2Na nĩhaarĩ na andũ amwe maacaragia ũndũ mangĩmũthitanga naguo. Magĩgĩikara mamũroreete moone kana nĩekũhonia mũndũ ũcio mũthenya wa Thabatũ. 3Naake Jesũ akĩĩra mũndũ ũcio wonjeete guoko atĩrĩ, “Ũka haaha.” 4Jesũ agĩkĩmooria atĩrĩ, “Watho witũ wĩtĩkĩrĩĩtie gwĩkagwo atĩa mũthenya wa Thabatũ? Gũteithanagia kana kũũnũhanaga? Kũhonokanagia kana kũũraganaga?”
Nao magĩkira ki. 5Naake Jesũ akĩmarora araakarĩĩte, akĩmaiguĩra kĩeha nĩ ũndũ wa ũrĩa moomĩĩtie ngoro. Agĩcooka akĩĩra mũndũ ũcio warĩ mũrũaru atĩrĩ, “Tambũrũkia guoko gwaku.” Naake agĩgũtambũrũkia, nakuo gũkĩagĩra. 6Nao Afarisai makiuma nja, magĩcookania ndundu na andũ arĩa meetagwo Aherodia nĩguo mamenye ũrĩa mangĩũragithia Jesũ.
Andũ aingĩ gũthiĩ hakuhĩ na iria
7Naake Jesũ na arutwo aake makiuma kũu magĩthiĩ iriainĩ rĩa Galili. Nao makĩrũmĩrĩrwo nĩ andũ aingĩ arĩa moimĩĩte Galili, Judea, 8Jerusalemu, o na kuuma mwena wa Idumea, na mwena wa irathĩro wa Jorodani, na kuuma bũrũriinĩ ũrĩa wĩ hakuhĩ na matũũra ma Turo na Sidoni. Andũ acio mookire kwĩ Jesũ tondũ nĩmaiguĩte maũndũ marĩa eekaga. 9 Nao andũ magĩkĩingĩha mũno o kinya Jesũ akĩĩra arutwo maige gatarũ hakuhĩ aikare thĩinĩ wako, nĩguo andũ matige kũmũhatĩka. 10Nĩahoneetie andũ aingĩ, na arũaru oothe nĩmaahatĩkanaga makĩenda gũthiĩ harĩ we mamũhuutie. 11Nao andũ arĩa maarĩ na ngoma mamuona meegũithagia thĩ harĩ we, nacio ngoma icio ikaanĩrĩra ikoiga atĩrĩ, “Wee nĩ we Mũrũ wa Ngai!”
12Naake Jesũ agĩciikaania na hinya mũno itikaae kwĩra mũndũ we nĩ we ũũ.
Jesũ gũthuura atũmwo ikũmi na eerĩ
(Mat 10.1-4; Luk 6.12-16)
13Thuutha ũcio Jesũ akĩambata kĩrĩmainĩ igũrũ agĩĩta andũ arĩa eyendeire. Nao magĩũka kũrĩ we, 14naake agĩthuura andũ ikũmi na eerĩ, akĩmatua atũmwo, nĩguo maikaranagie naake, amatũũmage makahunjie, 15na magĩage na ũhoti wa kũingata ngoma.
16Andũ acio ikũmi na eerĩ nĩ Simoni (ũrĩa aatuire Petero), 17Jakubu na mũrũ wa nyina Johana, aariũ a Zebedi (nao acio eerĩ akĩmatua Boanerigesi, ũguo nĩkuuga, “Aariũ a Marurumĩ”), 18Anderea, Filipu, Baritholomayo, Mathayo, Toma, Jakubu mũrũ wa Alufayo, Thadayo, Simoni Mũzelote,
19na Judasi Mũisikariota, ũrĩa wamũkunyanĩire.
Jesũ na Beelizebuli
(Mat 12.22-32; Luk 11.14-23; 12.10)
20Naake Jesũ agĩcooka akĩinũka mũciĩ. Nao andũ makĩũngana rĩngĩ o kinya we na arutwo arĩa maarĩ naake makĩaga ihinda rĩa kũrĩa. 21Nao andũ aao rĩrĩa maiguire ũguo magĩthiĩ kũmũnyiita tondũ andũ moigaga atĩrĩ, “Nĩagũrũkĩĩte!”
22 Nao arutani amwe a Watho arĩa moimĩĩte Jerusalemu makĩambĩrĩria kuuga atĩrĩ, “Arĩ na Beelizebuli mũnene wa ngoma! Nĩ we ũmũheaga hinya wa kũingata ngoma.”
23Naake Jesũ akĩmeeta akĩmeera atĩrĩ na ngerekano, “Caitaani angĩhota kũingata Caitaani atĩa? 24Ningĩ ũthamaki ũngĩatũkana andũ aaguo mookanĩrĩre o eene, ũthamaki ũcio ndũngĩtũũra. 25O na mũciĩ ũngĩamũkana, nao andũ aaguo mookanĩrĩre o eene, mũciĩ ũcio ndũngĩtũũra. 26Naake Caitaani angĩĩyũkĩrĩra we mwene na agayũkane, ndangĩtũũra no gũthira angĩthira.
27“Gũtirĩ mũndũ ũngĩhota kũingĩra nyũmba ya mũndũ njamba akuue indo ciake ataambĩĩte kuoha mũndũ ũcio, no aambire amuohe agĩcooka gũtaha indo ciake.
28“Ngũmwĩra na ma atĩrĩ, andũ nĩmakooherwo meehia maao, o na irumi ciothe iria marumaga Ngai. 29 No mũndũ o wothe ũkaaruma Roho Mũtheru ndarĩ hingo akooherwo, amu nĩehĩĩtie rĩĩhia rĩa gũtũũra tene na tene.” 30(Jesũ aameerire ũguo tondũ moigaga aarĩ na ngoma.)
Nyina wa Jesũ na aariũ a nyina
(Mat 12.46-50; Luk 8.19-21)
31Na rĩĩrĩ, nyina wa Jesũ na aariũ a nyina magĩũka, makĩrũũgama hau nja, makĩmũtũmanĩra. 32Nao andũ aingĩ arĩa maikaire thĩ mamũthiũrũrũkĩirie makĩmwĩra atĩrĩ, “Maitũguo na aariũ a maitũguo marũngiĩ nja magĩkũũria.”
33Naake Jesũ akĩmooria atĩrĩ, “Maitũ na aariũ a maitũ nĩ a?” 34Akĩroranga andũ arĩa maikarĩĩte thĩ agĩcooka akiuga atĩrĩ, “Maitũ na aariũ a maitũ nĩ aya: 35Mũndũ o wothe wĩkaga maũndũ marĩa Ngai eendaga, ũcio nĩ we mũrũ wa maitũ na mwarĩ wa maitũ!”