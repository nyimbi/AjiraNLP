Ciugo cia Aguri
1Ici nĩcio ciugo cia ũrathi wa Aguri mũrũ wa Jake.
“Ngai ndarĩ hamwe na niĩ, Ngai ndarĩ hamwe na niĩ.
Ingĩteithĩka atĩa?
2Niĩ-rĩ, ndariĩ ta nyamũ ti ta mũndũ;
ndireciiria ta mũndũ.
3Ndirĩ nderuta ũũgĩ o na atĩa,
o na kana ngamenya Ũrĩa Mũtheru.
4Nũũ wanamenya maũndũ moothe ma igũrũ?
Nũũ wanakumbatĩria rũhuuho na rũhĩ,
kana akĩoha maaĩ na nguo yake,
o na kana agĩĩkĩra mĩhaka yothe ya thĩ?
Ongorwo nĩũmũũĩ-rĩ, eetagwo atĩa?
Mũũrũwe naake eetagwo atĩa?
5“Ngai nĩahingagia uuge wake;
we nĩ ngo ya kũgitĩra arĩa oothe mooragĩra harĩ we.
6Tiga kuongerera ciugo ciake ũndũ
ndakaae gũkũrũithia agũtue wa maheeni.”
Thimo ingĩ
7Mbere ya ngue,
ndakũhooya maũndũ maya meerĩ, Ngai!
8Njehereria ũhoro wa wara na wa maheeni;
ndũkaanareke ndonge kana thĩĩne,
heyaga o irio iria bataire.
9Ingĩhũũna mũno-rĩ, no ndiganĩrwo nĩ we;
ingĩthĩĩna no ngakĩiye,
ndeehithĩrie Ngai wakwa gĩconoko.
10Ndũkamenererie ndungata harĩ mũnene wayo,
wahota kũgwatwo nĩ kĩrumi, wone thĩĩna.
11Kũrĩ andũ marumaga maithe maao,
o na mataheyaga maanyina gĩtĩĩo.
12Kũrĩ andũ meyonaga ta marĩ atheru,
o rĩrĩa marĩ na gĩko.
13Kũrĩ andũ meyonaga marĩ eega,
ĩĩni, magagĩciiragia o no o.
14Kũrĩ andũ mahinyagĩrĩria athĩĩni na arĩa angĩ mũno,
na ũguo nĩguo meyonagĩra gĩa kũrĩa.
15Thambara ĩrĩ airĩĩtu eerĩ;
moigaga “Tũheei! Tũheei!”
Kũrĩ indo inya itaiganagia o na kana ikanyira:
16Kwa arĩa akuũ, mũtumia ũtaciaraga, thĩ nyũmũ,
na mwaki ũtangĩhoreka.
17Mũndũ ũnyũrũragia ithe na akanyarara nyina,
aagĩrĩirwo nĩkũrĩĩo nĩ nderi,
kana maitho maake makũũrwo nĩ mahuru.
18Kũrĩ maũndũ mana ma magegania itahotaga gũtaũkĩrwo nĩ mo:
19Ũrĩa rwĩgĩ rũmbũkaga rĩerainĩ,
ũrĩa nyoka ĩthiagĩra igũrũ wa ihiga,
ũrĩa meeri imenyaga njĩra iriainĩ,
na ũrĩa mwanake na mũirĩĩtu meendanaga.
20Mũtugo wa mũtumia mũmaramari nĩ ũy
atharia, ethambaga akoiga atĩrĩ,
“Ndirĩ meehia ndeeka.”
21Kũrĩ maũndũ mana mainainagia thĩ:
22ngombo rĩrĩa yatuĩka mũthamaki,
kĩrimũ kĩrĩĩte gĩkahũũna,
23mũirĩĩtu njong'i angĩhika,
na mũirĩĩtu ndungata ũrĩa ũtuunyaga mũtumia ũrĩa ũmwandĩkĩĩte mũthuuri wake.
24Gwĩ tũnyamũ tũna thĩinĩ wa thĩ,
tũnyiinyi na tũũgĩ mũno:
25thigiriri itirĩ hinya
no nĩcihotaga kũiga mũthiithũ wa irio hingo ya ũrugarĩ.
26ikami nacio itirĩ hinya,
no nĩcihotaga gũthondeka kũndũ gwa gũtũũra ndwaroinĩ cia mahiga;
27ngigĩ o na itarĩ na mũthamaki
nĩcihotaga kũũmbũka irĩ gĩtutu;
28no ũkumbatĩrie njagathi na guoko,
na no ikoragwo nyũmba cia athamaki.
29Kũrĩ nyamũ inya ũngĩenda kwĩrorera mũkinyũkĩrie wacio;
30mũrũũthi arĩ guo njamba gũkĩra nyamũ iria ingĩ ciothe,
na ndũrĩ nyamũ o na ĩmwe wĩtigagĩra;
31njamba ya ngũkũ, thenge,
na mũthamaki akĩrora thigari ciake.
32Ũngĩkorwo nĩũkoreetwo ũrĩ mũkĩĩgu
ũgetĩĩa na ũgathugunda waganu,
ikara thĩ wĩcũũranie ũhoro ũcio.
33Ũngĩhũũra iria, riumaga maguta
ũngĩringa mũndũ iniũrũ nĩanunuhaga,
na ũngĩthooria maraakara nĩũkuona ũũru.