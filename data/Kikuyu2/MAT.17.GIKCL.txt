Jesũ kũgarũrũka ũrĩa aatariĩ
(Mar 9.2-13; Luk 9.28-36)
1 Na rĩĩrĩ, thuutha wa mĩthenya ĩtandatũ, Jesũ akĩoya Petero na Jakubu na mũrũ wa nyina Johana, akĩmatwara kĩrĩma igũrũ kĩraaya handũ hataarĩ na andũ. 2Naake Jesũ akĩgarũrũka ũrĩa aatariĩ mamwĩroreire; ũthiũ wake ũkĩhenia ta riũa, nacio nguo ciake igĩtuĩka njerũ cua. 3Na rĩĩrĩ, arutwo acio atatũ makĩona Musa na Elija makĩaria na Jesũ. 4Naake Petero akĩĩra Jesũ atĩrĩ, “Mwathani, kaĩ nĩ wega tondũ twĩ haaha-ĩ! Ũngĩenda no njake ithũnũ ithatũ haaha, kĩmwe gĩaku na kĩmwe kĩa Musa, na kĩrĩa kĩngĩ kĩa Elija.”
5 Na rĩĩrĩ, o hĩndĩ ĩyo Petero aaragia, itu rĩahenagia rĩgĩũka rĩkĩmahumbĩra, naguo mũgambo ũkiuma ituinĩ rĩu ũkiuga atĩrĩ, “Ũyũ nĩ we Mũrũ wakwa ũrĩa nyendeete, na nĩngenaga mũno nĩ ũndũ wake. Mũiguageei!”
6Na rĩĩrĩ, arutwo maigua ũguo makĩmaka mũno kinya makĩgũa thĩ. 7No Jesũ agĩũka akĩmahuutia akĩmeera atĩrĩ, “Ũkĩraai na mũtige gwĩtigĩra!” 8Nao matiira maitho gũtirĩ mũndũ moonire tiga o Jesũ wiki.
9Rĩrĩa maikũrũkaga kuuma kĩrĩmainĩ, Jesũ akĩmaatha akĩmeera atĩrĩ, “Mũtikaae kwĩra mũndũ o na ũmwe ũguo muona kinyagia rĩrĩa Mũrũ wa Mũndũ akaariũkio oime kũrĩ arĩa akuũ.”
10Nao arutwo makĩmũũria atĩrĩ, “Arutani a Watho moigaga atĩ Elija no mũhaka aambe ooke nĩkĩ?”
11Naake Jesũ akĩmacookeria atĩrĩ, “Elija nĩegũũka ahaarĩrie maũndũ moothe. 12 No ngũmwĩra atĩrĩ, Elija nĩarĩĩkĩĩtie gũũka, no andũ matiigana kũmũmenya, maamwĩkire o ũrĩa meendaga. Ũguo noguo o naake Mũrũ wa Mũndũ eerekeire kũnyariirwo nĩ o.”
13Hĩndĩ ĩyo arutwo magĩkĩmenya atĩ Jesũ aamaheaga ũhoro wa Johana Mũbatithania.
Jesũ kũhonia kamwana kaarĩ na ngoma
(Mar 9.14-29; Luk 9.37-43a)
14Nao maakinya harĩ andũ, mũndũ ũmwe agĩũka harĩ Jesũ akĩmũturĩria ndu 15akĩmwĩra atĩrĩ, “Mwathani, iguĩra mũrũ wakwa tha nĩ ũndũ akoragwo arĩ mũrũaru mũrimũ wa kĩbaaba na nĩathĩĩnĩkaga mũno. Mahinda maingĩ nĩagũaga mwakiinĩ o na maaĩinĩ. 16Ndĩmũreeheire arutwo aaku, no matinahota kũmũhonia.”
17Naake Jesũ agĩcookia atĩrĩ, “Kaĩ andũ a matukũ maya nĩmaagĩĩte wĩtĩkio na makahĩtia-ĩ! Ngũikara na inyuĩ kinya rĩ, na ngũmũkirĩrĩria kinya rĩ? Reeheei kamwana kau haaha harĩ niĩ!” 18Naake Jesũ agĩkũũma ngoma ĩyo, ĩgĩtiga kamwana kau, nako gakĩhonio o hĩndĩ ĩyo.
19Nao arutwo magĩcooka magĩthiĩ kũrĩ Jesũ marĩ oiki makĩmũũria atĩrĩ, “Nĩkĩ gĩtũmire tũremwo nĩkũingata ngoma ĩyo?”
20 Naake Jesũ akĩmacookeria atĩrĩ, “Nĩ tondũ wĩtĩkio wanyu nĩ mũniini. Ngũmwĩra atĩrĩ na ma, mũngĩkorwo mwĩ na wĩtĩkio mũniini o ta mbegũ ya mũtĩ wa karatarĩ, no mũhote kwĩra kĩrĩma gĩĩkĩ atĩrĩ, ‘Uma haaha ũthiĩ haarĩa,’ na gĩthiĩ, na gũtirĩ ũndũ ũngĩkaamũrema. [ 21No ngoma ya mũthemba ũcio ndĩingatĩkaga na kĩndũ o kĩngĩ tiga o mahooya na kwĩhinga.”]
Jesũ kwaria rĩngĩ ũhoro wa gũkua na kũriũka gwake
(Mar 9.30-32; Luk 9.43b-45)
22Rĩrĩa arutwo oothe maacookanĩrĩire hamwe kũu Galili, Jesũ akĩmeera atĩrĩ, “Mũrũ wa Mũndũ nĩekũnengeranwo kũrĩ andũ 23arĩa makaamũũraga, no mũthenya wa ĩtatũ nĩakaariũkio.” Nao arutwo makĩgĩa na kĩeha kĩnene.
Kũrĩha igooti rĩa Hekaarũ
24 Na rĩĩrĩ, Jesũ na arutwo aake maakinya Kaperinaumu, andũ arĩa meetagia igooti rĩa Hekaarũ magĩthiĩ harĩ Petero makĩmũũria atĩrĩ, “Mũrutani wanyu nĩarĩhaga igooti rĩa Hekaarũ?”
25Naake Petero akĩmacookeria atĩrĩ, “Ĩĩ.”
Hĩndĩ ĩrĩa Petero aacookire nyũmba Jesũ akĩmũhĩta na mĩario akĩmũũria atĩrĩ, “Simoni, ũgwĩciiria atĩa? Nĩ a marĩhaga athamaki a thĩ ĩno igooti? Nĩ eene bũrũri kana nĩ ageni?”
26Naake Petero akĩmũcookeria atĩ nĩ ageni.
Jesũ agĩkĩmwĩra atĩrĩ, “Ũguo nĩkuuga eene bũrũri matirĩhaga. 27No tondũ tũtikwenda kũhĩtĩria andũ aya, thiĩ iriainĩ ũikie ndwano, na thamaki ĩrĩa ũkũnyiita mbere, ũhingũre kanua kaayo, na nĩũkuona mbeeca njiganu igooti rĩa Hekaarũ rĩakwa na rĩaku. Thiĩ ũmatwarĩre ũrĩhe igooti riitũ.”