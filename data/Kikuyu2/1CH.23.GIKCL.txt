1 Naake Daudi akũra mũno, agĩtua Solomoni mũũrũwe mũthamaki wa Isiraeli.
Wĩra wa Alawii
2Naake agĩcookanĩrĩria atongoria oothe a Isiraeli hamwe, o na athĩnjĩri Ngai na Alawii. 3Naake Daudi agĩtara Alawii oothe arĩa maarĩ na ũkũrũ wa mĩaka mĩrongo ĩtatũ na makĩria, nao maarĩ ngiri mĩrongo ĩtatũ na inyaanya (38,000). 4Naake mũthamaki Daudi agĩthuura kuuma kũrĩ acio, Alawii ngiri mĩrongo ĩĩrĩ na inya (24,000) a kũrũũgamagĩrĩra wĩra Hekaarũinĩ ya MWATHANI. Ningĩ Alawii ngiri ithathatũ (6,000) magĩthuurwo matuĩke a kũmenyagĩrĩra rekondi o na gũtuithania maciira. 5Nao Alawii ngiri inya (4,000) magĩthuurwo matuĩke arangĩri a ihingo. Nao Alawii ngiri inya (4,000) magĩthuurwo matuĩke a kũinagĩra MWATHANI na indo cia nyĩmbo iria mũthamaki aaheanĩĩte cia gũkumagia Ngai nacio.
6Naake Daudi akĩbanga Alawii acio ikundi ithatũ, o ta ũrĩa mbarĩ ciao ciatariĩ ta ũũ: Mbarĩ ya Gerishoni, Kohathu, na ya Merari.
7Gerishoni aarĩ ithe wa aariũ eerĩ nao nĩ o: Ladani na Shimei 8Ladani aarĩ ithe wa aariũ atatũ nao nĩ o: Jehieli, Zethamu, na Joeli. 9Acio nĩ o maarĩ anene a mĩciĩ ya mbarĩ ya Ladani. Nao aariũ a Shimei maarĩ atatũ, nao nĩ Shelomothu, Hazieli, na Harani. 10-11Shimei aarĩ ithe wa aariũ ana nao maarũmanĩrĩire ta ũũ: Jahathu, Ziza, Jeushi, na Beria. Jeushi na Beria maatarirwo ta mbarĩ ĩmwe nĩ ũndũ njiarwa ciao itiarĩ nyingĩ.
12Kohathu aarĩ ithe wa aariũ ana, nao nĩ o: Amuramu, Iziharu, Heburoni na Uzieli. 13 Amuramu aarĩ ithe wa aariũ eerĩ, nao nĩ o: Harũni na Musa. (Naake Harũni na njiarwa ciake magĩthuurwo mamenyagĩrĩre indo iria nyamũre, na macinage ũbaani magĩthaathayagia MWATHANI. Ningĩ matũũre matungatagĩra MWATHANI na maraathimaga andũ rĩĩtwainĩ rĩake tene na tene. 14No rĩĩrĩ, aariũ a Musa, ndungata ĩyo ya Ngai, magĩtaranĩrio na Alawii.) 15Musa aarĩ ithe wa aariũ eerĩ nao nĩ o: Gerishomu na Eliezeri. 16Naake Shebueli nĩ we warĩ mũnene wa aariũ a Gerishomu. 17Eliezeri aarĩ ithe wa mũũriũ ũmwe wetagwo Rehabia, no Rehabia aarĩ ithe wa aariũ aingĩ.
18Iziharu, mũũriũ wa keerĩ wa Kohathu, aarĩ ithe wa mũũriũ ũmwe wetagwo Shelomithu na nĩ we warĩ mũnene wa mbarĩ yao. 19Heburoni, mũũriũ wa gatatũ wa Kohathu, aarĩ ithe wa aariũ ana nao maarũmanĩrĩire ta ũũ: Jeria, Amaria, Jahazieli, na Jekameamu. 20Uzieli aarĩ ithe wa aariũ eerĩ na nĩ o: Mika na Ishia.
21Merari aarĩ ithe wa aariũ eerĩ, nao nĩ o: Mahali na Mushi. Mahali aarĩ ithe wa aariũ eerĩ, nao nĩ o Eleazaru na Kishu. 22Na rĩĩrĩ, Eleazaru aakuire atarĩ na aanake tiga o airĩĩtu. Nao airĩĩtu acio makĩhikio nĩ aanake a mũrũ wa nyina ũrĩa wetagwo Kishu. 23Mushi, mũũriũ wa keerĩ wa Merari, aarĩ ithe wa aariũ atatũ, nao nĩ: Mahali, Ederi na Jeremothu.
24Acio nĩ o maarĩ njiarwa cia Lawi na maabangĩĩtwo na mbarĩ na nyũmba, na o mũndũ aandĩkĩĩtwo rĩĩtwa rĩake. Acio oothe no mũndũ wakinyĩĩtie mĩaka mĩrongo ĩĩrĩ na makĩria na nĩ o maarĩ a kũruta wĩra Hekaarũinĩ ya MWATHANI.
25Naake Daudi agĩkiuga atĩrĩ, “MWATHANI Ngai nĩatũmĩĩte andũ aake maikare na thaayũ na egũtũũra Jerusalemu tene na tene. 26 Nĩ ũndũ ũcio gũtirĩ bata wa Alawii gũtũũra mathaamagia Hema ya MWATHANI o na kana indo iria ihũthagĩrwo gũthaathaiya Ngai kuo.” 27Na rĩĩrĩ, kũringana na ciugo cia Daudi cia mũthia, Alawii arĩa makinyĩĩtie mĩaka mĩrongo ĩĩrĩ na makĩria no o maathuurirwo. 28 Alawii acio maagaĩirwo mawĩra maya: gũteithagĩrĩria athĩnjĩri Ngai arĩa a njiarwa ya Harũni mawĩrainĩ marĩa maarutaga Hekaarũinĩ; gũikaragia nja na tũnyũmba twayo i theru, o na kũmenyerera indo ciothe iria ciarĩ nyamũre na gũciiga i theru. 29Ningĩ mamenyagĩrĩre mĩgate mĩtheru ya kũrutĩrwo MWATHANI magongoona, mũtu mũhinyu wa magongoona, mĩgate ĩtarĩ mĩĩkĩre ndaawa ya kũimbia, mĩgate ya gũkandwo, o na mũtu ũtukanĩĩtio na maguta ma mĩtamaiyũ, o na ningĩ gũthimaga ũritũ wa indo ciothe cia kũrutwo magongoona. 30Ningĩ mateithagĩrĩrie kũgooca na gũcookeria MWATHANI ngaatho rũũciinĩ o ma hwaĩinĩ. 31Na mateithagĩrĩrie kũrutĩra MWATHANI magongoona ma njino hĩndĩ ya Thabatũ, karũũgamo ka mweri, o na mĩthenya ĩrĩa ĩngĩ ya thigũkũ. Nĩgwathondekirwo mawatho ma gũtua nĩ Alawii aigana marĩrutaga wĩra ũcio o mũthenya. Alawii maaheirwo wĩra wa gũthaathayagia Ngai hĩndĩ ciothe. 32Na nĩ ũndũ ũcio, Alawii makĩĩhokerwo wĩra wa gũtungata Hemainĩ ya gũtũnganwo na Hekaarũinĩ yake, o na gũteithagĩrĩria athĩnjĩri Ngai arĩa maarĩ njiarwa cia Harũni hĩndĩ ya gũthaathaiya Hekaarũinĩ.