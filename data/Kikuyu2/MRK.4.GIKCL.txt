Ngerekano ya mũhuri wa mbegũ
(Mat 13.1-9; Luk 8.4-8)
1 Na rĩĩrĩ, o rĩngĩ Jesũ akĩambĩrĩria kũruta andũ ũhoro e hũgũrũrũinĩ cia iria rĩa Galili. Nao andũ arĩa maamũthiũrũrũkĩirie maarĩ aingĩ mũno, tondũ ũcio akĩingĩra gatarũinĩ agĩgaikarĩra. Gatarũ kau kaarĩ maaĩinĩ, nao andũ magĩikara hũgũrũrũinĩ cia iria. 2Agĩkĩmaruta maũndũ maingĩ na ngerekano akiuga atĩrĩ:
3“Tathikĩrĩriai! Hĩndĩ ĩmwe mũhuri nĩoimagarire agĩthiĩ kũhura mbegũ. 4Na rĩrĩa aahuraga mbegũ, imwe ikĩgũa njĩrainĩ nacio nyoni igĩcirĩa. 5Ingĩ ikĩgũa rũnyanjarainĩ kũrĩa gũtaarĩ na tĩĩri mũingĩ, nacio ikĩmera o narua nĩ ũndũ tĩĩri ndwarĩ mũriku. 6Rĩrĩa riũa rĩarire rĩgĩcicina, ikĩũma o narua tondũ itiarĩ na mĩri mĩrũmu. 7Ingĩ ikĩgũa mĩiguainĩ, nayo mĩigua ĩgĩkũra ĩgĩcithararia, ikĩaga gũciara. 8Ingĩ nacio ikĩgũa tĩĩriinĩ ũrĩa mũnoru, igĩkũra ikĩneneha na igĩciara wega: imwe ikiumia maita mĩrongo ĩtatũ, ingĩ maita mĩrongo ĩtandatũ, na ingĩ maita igana.”
9Jesũ agĩcooka akĩmeera atĩrĩ, “Ũrĩa wĩ na matũ makũigua nĩakĩigue!”
Gĩtũmi kĩa ngerekano
(Mat 13.10-17; Luk 8.9-10)
10Rĩrĩa Jesũ aikarĩĩte arĩ wiki, andũ amwe arĩa mamũiguĩte akĩaria magĩũka harĩ we marĩ na arutwo arĩa ikũmi na eerĩ, makĩmũũria amataũrĩre ũhoro wa ngerekano ĩyo. 11Naake akĩmeera atĩrĩ, “Inyuĩ nĩmũheetwo hitho cia Ũthamaki wa Ngai, no arĩa matarĩ a thiritũ yanyu maheagwo ũhoro na ngerekano nĩ geetha,
12 ‘Marorage na matione;
mathikagĩrĩrie na matitaũkĩrwo.
Nĩ amu mangĩmenya maacookerera Ngai,
naake no amarekere meehia maao.’ ”
Jesũ gũtaarĩria ngerekano ya mũhuri
(Mat 13.18-23; Luk 8.11-15)
13Jesũ agĩcooka akĩmooria atĩrĩ, “Kaĩ mũtaanataũkĩrwo nĩ ngerekano ĩyo? Angĩkorwo mũtiinataũkĩrwo-rĩ, mũngĩmenya atĩa ngerekano iria ingĩ? 14Mũhuri ahuraga ũhoro wa Ngai. 15Andũ amwe nao mahaana mbegũ iria ciagũire njĩrainĩ. Acio maiguaga ũhoro, no marĩĩkia kũũigua Caitaani agooka akeeheria ũhoro ũcio. 16Angĩ nao mahaana mbegũ iria ciagũire rũnyanjarainĩ. Rĩrĩa maigua ũhoro, nĩmawamũkagĩra na gĩkeno; 17ĩndĩ ũkaaga kũrũma thĩinĩ wao, magakĩaga kwĩhanda wega. Rĩrĩa maambĩrĩria gũthĩĩnio na kũnyamaario nĩ ũndũ wa ũhoro wa Ngai, makaũtirika o narua. 18Angĩ nao mahaana ta mbegũ iria ciagũire mĩiguainĩ. Acio nao nĩ arĩa maiguaga ũhoro makaũnyiita, 19no mathĩĩna ma gũũkũ thĩ, na kwenda ũtonga, o na merirĩria ma mĩthemba yothe magathararia ũhoro ũcio, magakĩaga maciaro. 20Nĩkũrĩ andũ angĩ nao mahaana ta mbegũ iria ciagũire tĩĩriinĩ ũrĩa mũnoru. Acio maigua ũhoro mawamũkagĩra na magaciara maciaro: amwe maita mĩrongo ĩtatũ, angĩ maita mĩrongo ĩtandatũ, na arĩa angĩ maita igana.”
Taawa ũkunĩkĩirio na irebe
(Luk 8.16-18)
21 Jesũ agĩthiĩ na mbere akĩmeera atĩrĩ, “No anga kũrĩ mũndũ wakagia taawa akaũkunĩkĩra na irebe kana akaũiga rungu rwa ũrĩrĩ? Githĩ ndũigagwo handũ igũrũ? 22 Kĩrĩa gĩothe kĩhithe nĩgĩkoonanio ũtheriinĩ, na kĩrĩa gĩothe kĩhumbĩre nĩgĩkaahumbũrio. 23Akorwo mwĩ na matũ makũigua kĩiguei!”
24 Ningĩ akĩmeera rĩngĩ atĩrĩ, “Menyagĩrĩraai ũrĩa mũiguaga! Nĩ ũndũ kĩgeri kĩrĩa mũgeranagĩra nakĩo nokĩo o na inyuĩ mũkaagererwo nakĩo nĩ Ngai na mũkĩrĩrĩrio. 25 Mũndũ ũrĩa wĩ na indo nĩakaaheeo ingĩ, no ũrĩa ũtarĩ, o na kĩrĩa e nakĩo nĩagaatuunywo.”
Ngerekano ya gũkũra kwa mbegũ
26Naake Jesũ agĩthiĩ na mbere akĩmeera atĩrĩ, “Ũthamaki wa Ngai ũhaana ta mũndũ ũrĩa ũhandaga mbegũ tĩĩriinĩ. 27Ahandaga, agacooka agakomaga ũtukũ na agookagĩra mũthenya, na ihinda rĩu rĩothe mbegũ ikamera na igakũra we atooĩ ũrĩa ikũraga. 28Tĩĩri nĩguo ũtũmaga irio ikũre na iciare; ciambaga kũruta nguha, igacooka ikaruta mathangũ, na thuuthainĩ ikaruta kĩro. 29 Ciarĩĩkia gũkũra, mũrĩmi agacitema na rũhiũ rwa kũgetha nĩ tondũ nĩikinyĩĩte hĩndĩ ya kũgethwo.”
Ngerekano ya mbegũ ya mũtĩ wa karatarĩ
(Mat 13.31-32,34; Luk 13.18-19)
30Jesũ agĩcooka akiuga atĩrĩ, “Tũngĩhaanania ũthamaki wa Ngai na kĩĩ? Kana nĩ ngerekano ĩrĩkũ tũngĩheana ũhoro waguo nayo? 31Ũtariĩ ta ũũ: Mũndũ ooyaga mbegũ ya mũtĩ wa karatarĩ, na nĩ yo niini mũno gũkĩra mbegũ ciothe irĩ thĩ, akamĩhanda. 32Thuutha wa ihinda rĩna, mbegũ ĩyo ĩkamera na ĩgakũra, ĩkaruta honge nene ĩgatuĩka mũtĩ mũnene gũkĩra ĩrĩa ĩngĩ yothe ĩ mũgũnda. Nacio nyoni igagĩũkaga gwaka itara mũtĩinĩ ũcio harĩa he na kĩĩruru.”
33Jesũ nĩaheire andũ ũhoro na ngerekano ingĩ nyingĩ ta icio kũringana na ũrĩa maahotaga kũigua. 34Ndarĩ hingo aamaaragĩria ategũtũmĩra ngerekano. No rĩrĩa e na arutwo aake oiki nĩamataũragĩra maũndũ moothe.
Jesũ kũhooreria iria
(Mat 8.23-27; Luk 8.22-25)
35Na rĩĩrĩ, hwaĩinĩ wa mũthenya o ũcio, Jesũ akĩĩra arutwo aake atĩrĩ, “Nĩtũringeei mũrĩmo ũũrĩa ũngĩ.” 36Magĩgĩtiga andũ, makĩingĩra gatarũinĩ harĩa Jesũ aikarĩĩte thĩ nĩguo maringe iria hamwe. Nĩkwarĩ tũtarũ tũngĩ maatwaranire natuo. 37Na rĩĩrĩ, kũu iriainĩ gũkĩgĩa kĩhuuhũkanio kĩnene mũno, o kinya makũmbĩ ma maaĩ makĩambĩrĩria kũhũũra gatarũ, nako gakĩenda kũũrĩra maaĩinĩ. 38Hĩndĩ ĩyo Jesũ aarĩ gatarũ thĩinĩ o thuutha akomeete na ageetiirania na kamuuto. Nao arutwo aake makĩmũũkĩria makĩmũũria atĩrĩ, “Mũrutani, kaĩ, wee ũtaramaka tũgĩthira?”
39Naake Jesũ agĩũkĩra agĩkũũma rũhuuho na akĩĩra iria rĩhoorere. Naruo rũhuuho rũgĩtiga kũhuruutana, gũkĩhoorera biũ. 40Hĩndĩ ĩyo Jesũ akĩũria arutwo aake atĩrĩ, “Mũmakĩĩte nĩkĩ? Kaĩ mũtarĩ na wĩtĩkio?”
41Nao magĩĩtigĩra mũno, makĩũrania atĩrĩ, “Kaĩ mũndũ ũyũ akĩrĩ ũ kuona atĩ o na rũhuuho na iria nĩiramwathĩkĩra?”