Maũndũ moothe nĩ ma tũhũ
1Ici nĩcio ciugo cia Mũhunjia mũrũ wa Daudi, ũrĩa warĩ mũthamaki thĩinĩ wa Jerusalemu.
2Maũndũ moothe nĩ ma tũhũ, nĩguo Mũhunjia ekuuga.
Ĩĩ, ti itherũ moothe nĩ tũhũ mũtheri.
3Nĩ uumithio ũrĩkũ mũndũ agĩaga naguo,
nĩ ũndũ wa wĩra wa hinya ũrĩa arutaga gũũkũ thĩ?
4Njiarwa ciũkaga igacooka igathiĩ,
igatiga thĩ ĩhaana o ũguo ĩtariĩ.
5Riũa rĩrathaga na rĩgathũa,
rĩgacooka rĩgathiĩ narua harĩa rĩrathagĩra.
6Naruo rũhuuho rũhuruutanaga na kĩanda na na rũgongo,
rũgatũũra rũthiũrũrũkaga ũguo.
7Nacio njũũĩ ithereraga ikeitĩrĩra iriainĩ, na iria rĩtiyũraga.
Harĩa maaĩ mathereragĩra no ho macookaga magatherera o rĩngĩ.
8Maũndũ moothe mareehanagĩra mĩnoga ĩrĩa mũndũ atangĩhota kũgweta;
maitho matingĩigania kũmĩona kana matũ maiganie kũmĩigua.
9Maũndũ marĩa maarĩ kuo tene, no mo magaakorwo kuo;
marĩa meekirwo tene no mo mageekwo.
Gũtirĩ ũndũ mwerũ gũũkũ thĩ.
10Atĩrĩĩrĩ, gũtirĩ kĩndũ kĩngĩĩrwo atĩrĩ,
“Tarora wone gĩĩkĩ nĩ kĩerũ.”
Ciothe cianakorwo kuo matukũinĩ ma tene mbere iitũ.
11Maũndũ marĩa maanakorwo kuo matiririkanagwo,
na marĩa marĩ kuo matikaaririkanwo matukũ ma thuutha.
Maũndũ marĩa Mũhunjia ũcio aanoona
12Niĩ Mũhunjia ndaarĩ mũthamaki wa Isiraeli thĩinĩ wa Jerusalemu. 13Nĩndatuire atĩ nĩngũbaara na nduĩrie maũndũ moothe marĩa meekagwo gũũkũ thĩ.
Ngai nĩatũnengerire maũndũ matarĩ meega tũtangagwo nĩ mo. 14Nĩnyoneete maũndũ marĩa moothe meekagwo gũũkũ thĩ na moothe nĩ ma tũhũ; no ũndũ ũmwe na kũhũũra maaĩ na ndĩrĩ. 15Kĩndũ kĩrĩa kĩogomu gĩtingĩrũngĩka; na kĩrĩa gĩtarĩ ho gĩtingĩtarwo.
16 Nĩndeĩĩrire atĩrĩ, “Nĩngĩĩte na ũũgĩ mũingĩ mũno gũkĩra athamaki oothe maanaathana Jerusalemu mbere yakwa; na meciiria maakwa maanoona maũndũ maingĩ makoniĩ ũũgĩ na ũmenyi.” 17Nĩndagĩtuire atĩ nĩngũmenya maũndũ ma ũũgĩ, na menye maũndũ ma ũgũrũki, o na menye maũndũ ma ũrimũ. No nĩndamenyire atĩ o naguo ũguo, no kũhũũra maaĩ na ndĩrĩ. 18Amu ũũgĩ mũnene nĩũreehage kĩeha, na kũmenya mũno kũreehage mathĩĩna maingĩ.