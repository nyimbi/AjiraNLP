1  Na rĩĩrĩ, rĩrĩa mũthĩnjĩri Ngai Pashuri mũrũ wa Imeri, ũrĩa warĩ mũnene wa Hekaarũ, aiguire ngĩratha maũndũ macio, 

2  agĩathana hũũrwo na njohwo na mĩnyororo, hingĩrwo kanyũmba kaarĩ hakuhĩ na kĩhingo kĩa Benjamini kĩrĩa kĩarĩ Hekaarũinĩ na mwene wa na rũgongo. 

3  Kwarooka gũkĩa, Pashuri akĩndekereria, na niĩ ngĩmwĩra atĩrĩ, “MWATHANI ndarĩgwĩtaga Pashuri, arĩgwĩtaga ‘Guoya kũndũ guothe.’ 

4  MWATHANI we mwene oigĩĩte atĩrĩ, ‘Nĩngũtũma wee mwene ũmake o na ũmakie araata aaku oothe; araata aaku oothe marĩũragwo na hiũ cia njora nĩ thũ ciao wĩroreire. Andũ oothe a Juda nĩngũmaneana kũrĩ mũthamaki wa Babilonia; amwe aao ekũmakuua amatware bũrũriinĩ wake marĩ mĩgwate, nao arĩa angĩ amoorage. 

5  O na ningĩ nĩngũreka thũ ciao itahe ũtonga wothe wa itũũra rĩĩrĩ o na ciĩyoere mĩthiithũ yarĩo yothe, nginyagia igĩĩna cia athamaki a Juda; ithiĩ na indo icio ciothe Babilonia. 

6  Wee nawe, Pashuri, hamwe na andũ oothe a mũciĩ waku mũkũnyiitwo mũthaamĩrio Babilonia. Kũu nĩkuo ũgaakuĩra na nokuo ũgaathikwo. Nokuo andũ a mũciĩ waku na araata aaku oothe arĩa ũtũire ũrathagĩra ũhoro wa maheeni magaakuĩra na mathikwo.’ ” Jeremia gũtetia MWATHANI 

7  MWATHANI, nĩũheeneetie, na niĩ ngaheeneka; nĩũngĩrĩĩtie hinya, ũgakĩĩhoota. Ndindaga ngĩthekererwo; nyũrũragio nĩ andũ oothe. 

8  Tondũ rĩĩrĩ, hingo o yothe ngĩaria, no mũhaka ngũũthũke njuge atĩrĩ, “Haaro! Mwanangĩko!” MWATHANI ndindaga ngĩmenererio na ngĩnyũrũragio hingo ciothe nĩ ũndũ wa kũheana ndũmĩrĩri ciaku. 

9  Ingiuga atĩrĩ, “Ndigũcooka kũgweta MWATHANI, na ndigũcooka kwaria rĩngĩ na rĩĩtwa rĩake,” ndũmĩrĩri yaku ĩhaanaga ta mwaki ũraakana ngoroinĩ yakwa, kana ta mwaki ũrĩ o mahĩndĩinĩ maakwa thĩinĩ. Ndihota kũmĩtumĩria o na ingĩgeria atĩa. 

10  Ndĩraigua andũ oothe makĩaria na mĩheehũ makoiga atĩrĩ, “Guoya wĩ kũndũ guothe! Nĩtũmũthiteei! Nĩtũmũthiteei!” O na araata aakwa arĩa manjũũĩ wega meetereire hooteke. Mareerana atĩrĩ, “No gũkorwo nĩekũheenerereka, tũmũnyiite twĩrĩhĩrie.” 

11  No wee, MWATHANI, ũrĩ hamwe na niĩ, o ta njamba ya ita ya kũmakania; kwoguo arĩa maranyariira nĩmekũhooteka, matindooria. Megũconorithio mũno tondũ matiihootana. Gĩconoko kĩao gĩgũtũũra nginya tene na tene; gĩtikaariganĩra rĩ o rĩ. 

12  MWATHANI Mwene Hinya Wothe, o wee ũgeragia arĩa athingu, na ũgathuuthuuria ngoro na meciiria maao, reke nyone ũkĩĩrĩhĩria harĩ thũ ciakwa, nĩ ũndũ ciira wakwa ndĩũigĩĩte o harĩ we. 

13  Inĩraai MWATHANI; goocaai MWATHANI! Nĩ gũkorwo nĩateithũrĩĩte arĩa athĩĩni kuuma mookoinĩ ma andũ arĩa meekaga ũũru. 

14   Mũthenya ũrĩa niĩ ndaciarirwo ũrogwatwo nĩ kĩrumi! Mũthenya ũrĩa maitũ aanjiarire ũroaga gũkaanaraathimwo! 

15  Mũndũ ũrĩa wokire kwĩra baaba atĩrĩ, “Wĩ mũciarĩre kaana ga kahĩĩ!” Agĩgĩtũma akene mũno, arogwatwo nĩ kĩrumi! 

16  Mũndũ ũcio-rĩ, arohaana ta matũũra marĩa MWATHANI aaharaganirie atarĩ na tha! Aroiguaga mũkayũrũrũko rũũciinĩ na mbugĩrĩrio mĩarahoinĩ, 

17  tondũ ndaigana kũnjũraga itaanaciarwo; hĩndĩ ĩyo nda ya maitũ ĩngĩatuĩkire mbĩĩrĩra yakwa. 

18  Niĩ-rĩ, ndaciarirwo wa kĩ? Ndaciarirwo nĩ geetha ndũũre nyonaga thĩĩna na njiguaga kĩeha, na njonorithagio ũtũũro wakwa wothe?

