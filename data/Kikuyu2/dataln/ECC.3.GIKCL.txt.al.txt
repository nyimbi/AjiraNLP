1  Ũndũ o wothe wĩkĩkaga gũũkũ thĩ, wĩkĩkaga o ihinda rĩrĩa Ngai aamũrĩĩte. 

2  Kũrĩ ihinda rĩa gũciarwo, na ihinda rĩa gũkua. Kũrĩ ihinda rĩa kũhanda na ihinda rĩa kũmunya. 

3  Kũrĩ ihinda rĩa kũũraga, na ihinda rĩa kũhonia. Kũrĩ ihinda rĩa gũtharia na ihinda rĩa gwaka. 

4  Kũrĩ ihinda rĩa kũrĩra na ihinda rĩa gũtheka. Kũrĩ ihinda rĩa gũcakaya na ihinda rĩa kũina. 

5  Kũrĩ ihinda rĩa gũkomania, na ihinda rĩtarĩ rĩa gũkomania. Kũrĩ ihinda rĩa kũhĩmbanĩria, na ihinda rĩa kwaga kũhĩmbanĩria. 

6  Kũrĩ ihinda rĩa gũcaria, na ihinda rĩa gũte. Kũrĩ ihinda rĩa gũcookanĩrĩria, na ihinda rĩa kũhuurunja. 

7  Kũrĩ ihinda rĩa gũtarũranga, na ihinda rĩa gũtuma. Kũrĩ ihinda rĩa gũkira, na ihinda rĩa kwaria. 

8  Kũrĩ ihinda rĩa kwendana, na ihinda rĩa kũmenana, Kũrĩ ihinda rĩa mbaara, na ihinda rĩa thaayũ. 

9  Mũruti wa wĩra nĩ uumithio ũrĩkũ oonaga kuuma wĩra ũrĩa arutaga? 

10  Nĩnyoneete mĩtangĩko ĩrĩa Ngai aheete andũ metangage nayo. 

11  Indo ciothe nĩacithondekire i njagĩrĩru mahindainĩ maacio, o na nĩekĩrĩĩte wendo wa kũmenya maũndũ ma tene na tene, no o na kũrĩ o ro ũguo, mũndũ ndangĩmenya ũrĩa Ngai eekĩĩte kuuma kĩambĩrĩria nginya kĩrĩĩkĩrĩro. 

12  Rĩu nĩndĩkĩmenyeete atĩ gũtirĩ ũndũ mwega harĩ andũ gũkĩra gũkena na gwĩkenia hĩndĩ ĩrĩa yothe marĩ muoyo. 

13  O na ngamenya atĩ nĩ kĩheeo kĩa Ngai kũrĩ mũndũ o wothe akarĩa, akanyua, na ageekenia na kĩrĩa anogeire. 

14  Nĩnjũũĩ atĩ ũndũ o wothe wĩkagwo nĩ Ngai, ũtũũraga tene na tene; gũtirĩ ũndũ ũngĩongererwo harĩ guo, kana ũrutarutwo kuuma harĩ guo. Ngai eekire ũguo nĩ geetha andũ maikarage mamwĩtigĩrĩĩte. 

15  Ũndũ o wothe wĩ kuo kana ũgaakorwo kuo-rĩ, wanakorwo kuo hĩndĩ ĩngĩ. Ngai nĩatũmaga ũndũ ũcio wĩkĩke maita maingĩ. Wagi wa kĩhooto gũũkũ thĩ 

16  Makĩria ma ũguo nĩndoonire atĩ gũũkũ thĩ handũ harĩa haagĩrĩirwo gũkorwo na kĩhooto na ũthingu, hakoragwo na waganu. 

17  Nĩndakĩĩĩrire na ngoro atĩrĩ, “Ngai agaatuĩra mũndũ ũrĩa mũthingu na ũrĩa mwaganu, amu nĩathuurĩĩte ihinda rĩa ũndũ o wothe, o na rĩa wĩra o wothe.” 

18  Ũhoro ũkoniĩ andũ, nĩndakĩĩĩrire na ngoro atĩ Ngai amageragia nĩguo amoonie atĩ o no ta nyamũ. 

19  Amu o ũrĩa mũndũ arĩĩkagĩrĩria noguo nyamũ irĩĩkagĩrĩria, na ningĩ o ũrĩa mũndũ akuaga noguo nyamũ ĩkuaga. Mĩhũũmũ ya mũndũ na ya nyamũ no ũndũ ũmwe, na mũndũ ndakoragwo akĩrĩĩte nyamũ, amu muoyo harĩ cierĩ no tũhũ. 

20  Andũ o hamwe na nyamũ meerekeire kũndũ kũmwe; andũ na nyamũ moimire tĩĩriinĩ, na andũ na nyamũ magacooka tĩĩriinĩ rĩngĩ. 

21  Nũũ ũũĩ kana hiihi muoyo wa mũndũ wambataga na igũrũ naguo wa nyamũ ũgaikũrũka na thĩ? 

22  Ngĩkĩmenya atĩ gũtirĩ ũndũ ũngĩ mwega gũkĩra mũndũ akenagĩre wĩra wake, amu rĩu nĩrĩo igai rĩake, na gũtirĩ ũndũ ũngĩtũma mũndũ amenye ũrĩa gũgeekĩka thuutha wa akua.

