1  No rĩĩrĩ, Rakeli ndakoreetwo aciarĩire Jakubu mwana o na ũmwe, agĩkĩiguĩra mwarĩ wa nyina ũiru, agĩkĩĩra Jakubu atĩrĩ, “He ciana kana ngue!” 

2  Jakubu nĩaraakaririo nĩ Rakeli akĩmwĩra atĩrĩ, “Kaĩ arĩ niĩ ndĩ ithenya rĩa Ngai ũrĩa ũkũgirĩĩtie gũciara?” 

3  Naake Rakeli akiuga atĩrĩ, “Ndungata ĩno yakwa ya mũirĩĩtu ĩgwĩtwo Biliha-rĩ, mĩoe ũkome nayo ĩnjiarĩre kaana nĩguo o na niĩ ndĩgĩtuĩke nyina wa kaana na ũndũ wayo.” 

4  Nĩakĩnengerire mũthuuriwe Biliha ndungata ĩyo yake ĩtuĩke mũtumia wake, Naake agĩkoma nayo. 

5  Naake Biliha akĩgĩa nda agĩciarĩra Jakubu kaana ga kahĩĩ. 

6  Naake Rakeli akiuga atĩrĩ, “Ngai nĩanduĩrĩire wega. Nĩaiguĩte mahooya maakwa na agakĩĩhe kahĩĩ;” kwoguo agĩgatua Dani. 

7  Naake Biliha akĩgĩa nda rĩngĩ agĩciarĩra Jakubu kaana ga keerĩ ga kahĩĩ. 

8  Rakeli akiuga atĩrĩ, “Nĩndũĩte mbaara nditũ na mwarĩ wa maitũ, no nĩndĩmũhooteete;” kwoguo agĩtua kaana kau Nafutali. 

9  Rĩrĩa Lea oonire atĩ nĩatigĩĩte kũgĩa ciana, akĩnengera Jakubu ndungata ĩrĩa yake ya mũirĩĩtu yetagwo Zilipa ĩtuĩke mũtumia wake. 

10  Naake Zilipa agĩciarĩra Jakubu kaana ga kahĩĩ. 

11  Naake Lea akiuga atĩrĩ, “Ndĩ na mũnyaka;” kwoguo agĩgatua Gadi. 

12  Naake Zilipa agĩciarĩra Jakubu kaana kangĩ ga kahĩĩ. 

13  Naake Lea akiuga atĩrĩ, “Kaĩ ndĩ na gĩkeno-ĩ! Rĩu atumia marĩnjĩtaga gũkena;” kwoguo agĩgatua Asheri. 

14  Hĩndĩ ya magetha ma ngano, Reubeni nĩathiire mũgũnda akĩona matunda mahaana nathi agĩtwarĩra nyina Lea. Naake Rakeli akĩĩra Lea atĩrĩ, “Ndagũthaitha ta he matunda mamwe ma mũũrũguo.” 

15  No Lea akĩmwĩra atĩrĩ, “Nĩ ta kuuga ndũiganĩĩtwo nĩ kũnduunya mũthuuri? Rĩu ningĩ ũrenda gũkuua matunda ma mũrũ wakwa?” Naake Rakeli akiuga atĩrĩ, “Wona wahe matunda ma mũũrũguo, nĩũgũkoma na Jakubu ũtukũ wa ũũmũũthĩ.” 

16  Hwaĩinĩ rĩrĩa Jakubu oimaga mũgũnda, Lea akĩmũtũnga akĩmwĩra atĩrĩ, “Ũtukũ wa ũũmũũthĩ ũgũkoma na niĩ, amu nĩngũgũrire na matunda marĩa mahaana nathi ma mũrũ wakwa.” Naake Jakubu agĩkoma naake ũtukũ ũcio. 

17  Naake Ngai akĩigua mahooya ma Lea, naake Lea akĩgĩa nda agĩciarĩra Jakubu kaana ga kahĩĩ ga gataano. 

18  Naake Lea akiuga atĩrĩ, “Ngai nĩanengereete kĩheeo gĩakwa tondũ nĩndanengerire mũthuuri wakwa ndungata yakwa ya mũirĩĩtu;” kwoguo agĩgatua Isakaru. 

19  Lea nĩacookire akĩgĩa nda rĩngĩ agĩciarĩra Jakubu kaana ga kahĩĩ ga gatandatũ. 

20  Akiuga atĩrĩ, “Ngai nĩaheete kĩheeo kĩega. Rĩu mũthuuri wakwa nĩekũnjĩtĩkĩra tondũ nĩndĩmũciarĩire twana twa tũhĩĩ tũtandatũ;” kwoguo agĩgatua Zebuluni. 

21  Thuuthainĩ nĩacookire agĩciara kairĩĩtu agĩgatua Dina. 

22  Ngai nĩakĩririkanire Rakeli; akĩmũcookeria mahooya maake agĩtũma ahote kũgĩa na ciana. 

23  Nĩagĩire nda agĩciara kaana ga kahĩĩ. Akiuga atĩrĩ, “Rĩu Ngai nĩehereetie gĩconoko gĩakwa na ũndũ wa kũũhe kaana ga kahĩĩ. 

24  MWATHANI arohe kaana kangĩ ga kahĩĩ;” kwoguo agĩgatua Josefu. Jakubu gũthogorana na Labani 

25  Thuutha wa Rakeli gũciara Josefu, Jakubu akĩĩra Labani atĩrĩ, “Reke thiĩ nĩ geetha njooke mũciĩ na bũrũri witũ. 

26  He atumia aakwa na ciana iria ngĩĩte nacio nĩ ũndũ wa gũgũtungatĩra, ndĩthiĩre. Wee nĩũũĩ ũrĩa ngũtungatĩire.” 

27  No Labani akĩmwĩra atĩrĩ, “Reke njuge nĩmenyithĩĩtio nĩ MWATHANI atĩ nĩandaathimĩĩte nĩ ũndũ waku. 

28  Gweta mũcaara waku na nĩngũkũrĩha.” 

29  Jakubu agĩcookia atĩrĩ, “Wee mwene nĩũũĩ ũrĩa ngũtungatĩire, na nĩũũĩ ũrĩa mahiũ maaku maingĩhĩĩte ngĩmarĩithia. 

30  Amu itanooka, mahiũ maaku matiarĩ maingĩ no rĩu nĩmaingĩhĩĩte mũno na MWATHANI nĩakũraathimĩĩte kũrĩa guothe ndĩrathiaga. No rĩĩrĩ, niĩ ngaagĩthũkũmĩra mũciĩ wakwa rĩ?” 

31  Labani akĩmũũria atĩrĩ, “Ũkwenda ngũrĩhe kĩ?” Jakubu agĩcookia atĩrĩ, “Niĩ ndirĩ mũcaara ngwenda; no nĩngũthiĩ na mbere gũkũrĩithĩria wetĩkĩra rĩciiria rĩĩrĩ. 

32  Atĩrĩĩrĩ, reke thiĩ rũũruinĩ rwaku ũũmũũthĩ nyamũre ng'ondu ciothe irĩ maara, na iria irĩ rumbĩ na iria ciothe irĩ mbirũ, nacio mbũri nyamũre iria ciothe irĩ maara, na iria njũgũ, ndĩcieherie. Ũcio nĩguo mũcaara ũrĩa ngwenda. 

33  Thuuthainĩ rĩrĩa ũgooka kũrora mũcaara wakwa nĩũkeeyonera kana ndĩ mwĩhokeku. Ũngĩkangora ndĩ na mbũri ĩtarĩ maara kana njũgũ kana ng'ondu ĩtarĩ mbirũ, ũkaamenya atĩ nĩyakũiywo.” 

34  Labani agĩcookia atĩrĩ, “Nĩndeetĩkĩra. Tũgwĩka ũguo woiga.” 

35  No rĩĩrĩ, mũthenya ũcio Labani akĩeheria thenge iria ciarĩ manyaga, na iria maara, na mĩgoma yothe ĩrĩa yarĩ njũgũ na ĩrĩa maara, mbũri ciothe ciarĩ manyaga agĩcieheria o hamwe na ng'ondu ciothe ciarĩ mbirũ, icio agĩcinengera aariũ aake macirĩithagie. 

36  Naake agĩthiĩ rũgendo rwa thikũ ithatũ nacio kũndũ kũraaya aciehererie Jakubu. Jakubu agĩtigĩirwo mahiũ macio mangĩ ma Labani amarorage. 

37  Jakubu agĩcaria thanju cia mũtĩ wa mũribaana, na wa mũroothi, na wa mũarimaũ, agĩciũnũra mĩcoro mĩerũ, agĩtũma handũ hamwe harĩa heerũ ha thĩinĩ wa thanju icio honeke. 

38  Agĩcooka agĩcikia mbere ya mahiũ harĩa maathiaga kũnyua maaĩ. Aacikirie hau nĩ tondũ mahiũ maahaicanaga mathiĩ kũnyua maaĩ. 

39  Kwoguo mahiũ maahaicanĩra thanjuinĩ icio, maaciaraga tũũri twĩ na manyaga, na twĩ njũgũ, na twĩ maara. 

40  Jakubu nĩamũranirie mbũri na ng'ondu na akĩroria moothiũ maacio mwena ũrĩa mahiũ ma Labani marĩa maarĩ manyaga na marĩa maarĩ njũgũ na marĩa maarĩ maara maarĩ. Ũguo nĩguo Jakubu aathondekire mahiũ maake, na akĩmaamũrania na ma Labani. 

41  Na rĩĩrĩ, rĩrĩa mahiũ marĩa me na hinya marahaicana, Jakubu aigaga thanju icio mbere yamo harĩa maanyuagĩra maaĩ nĩ geetha mahaicanĩre gatagatĩ ga thanju icio. 

42  No ndaigaga thanju icio rĩrĩa marĩa matarĩ hinya marahaicana. Kwoguo mahiũ ma Labani magĩkorwo arĩ marĩa matarĩ hinya, namo ma Jakubu magĩkorwo arĩ marĩa me na hinya. 

43  Jakubu agĩgĩtonga mũno na njĩra ĩyo, akĩgĩa mahiũ maingĩ, ndungata, ngamĩĩra na ndigiri.

