1  Thuutha ũcio Jesũ agĩceeranga Galili, na akĩrega gũthiĩ Judea, amu Ayahudi nĩmaamũcaragia mamũũrage. 

2   Na rĩĩrĩ, tondũ thigũkũ ya Ayahudi ya Ithũnũ nĩyakuhĩrĩirie, 

3  aariũ a nyina makĩmwĩra atĩrĩ, “Uma gũũkũ ũthiĩ Judea, nĩguo arũmĩrĩri aaku makoone maũndũ marĩa ũreeka. 

4  Amu gũtirĩ mũndũ ũhithaga ũndũ ũrĩa areeka angĩkorwo nĩekwenda kũmenyeka wega. Angĩkorwo nĩũragĩĩka maũndũ maya-rĩ, ndũkĩreke andũ oothe makũmenye!” 

5  (Nĩ amu o na aariũ a nyina matiamwĩtĩkĩĩtie.) 

6  Naake Jesũ akĩmacookeria atĩrĩ, “Ihinda rĩakwa rĩrĩa rĩagĩrĩire ti ikinyu, no inyuĩ gũtirĩ ihinda rĩtamwagĩrĩire. 

7  Inyuĩ andũ matingĩmũmena, no niĩ nĩmaameneete tondũ nĩndĩmeeraga atĩ matirathiĩ ũrĩa kwagĩrĩire. 

8  Inyuĩ thiĩi thigũkũinĩ. Niĩ ndigũthiĩ nĩ amu hĩndĩ yakwa ĩrĩa yagĩrĩire ndĩrĩ ĩrakinya.” 

9  Arĩĩkia kũmeera ũguo agĩgĩtigwo kũu Galili. Jesũ e Thigũkũinĩ ya Ithũnũ 

10  No rĩĩrĩ, thuutha wa aariũ a nyina na Jesũ gũthiĩ thigũkũinĩ, o naake Jesũ nĩacookire agĩthiĩ o kuo; no aathiire na hitho. 

11  Nao Ayahudi nĩmaamũcaragia kũu thigũkũinĩ magakĩũranagia atĩrĩ, “Hiihi e ha rĩu?” 

12  Nao andũ nĩmaaragia ũhoro wake na kĩheehũ, amwe makoiga atĩrĩ, “Ũcio nĩ mũndũ mwega.” Arĩa angĩ nao makoiga atĩrĩ, “Aaca, ũcio nĩ andũ arahĩtithia.” 

13  No gũtirĩ mũndũ waragia ũhoro wake aanĩrĩire nĩ tondũ oothe nĩmeetigagĩra anene a Ayahudi. 

14  Na rĩĩrĩ, thigũkũ ĩrĩ gatagatĩ-rĩ, Jesũ akĩingĩra Hekaarũ, akĩambĩrĩria kũrutana. 

15  Nao Ayahudi mamũigua makĩgega mũno makĩũria atĩrĩ, “Mũndũ ũyũ aamenyeire maũndũ maya moothe kũ na ndakĩrĩ athiĩ cukuru?” 

16  Naake Jesũ akĩmacookeria atĩrĩ, “Ũhoro ũrĩa ndutanaga ti wakwa niĩ mwene, no uumaga kũrĩ Ngai ũrĩa wandũmire. 

17  Mũndũ ũrĩa ũkwenda gwathĩkĩra Ngai nĩekũmenya kana ũrĩa ndutanaga, ndutanaga na ũhoti wakwa niĩ mwene. 

18  Mũndũ ũrĩa waragia maũndũ maake na ũhoti waku we mwene akoragwo akĩenda kwĩgoocithia. No ũrĩa wendaga kũgoocithia ũrĩa wamũtũmire nĩ mwĩhokeku, na gũtirĩ maheeni thĩinĩ wake. 

19  Githĩ Musa ndamũheire Watho? Ĩndĩ gũtirĩ mũndũ o na ũmwe wanyu wathĩkagĩra Watho ũcio. Mũrenda kũnjũraga nĩkĩ?” 

20  Nao andũ magĩcookia atĩrĩ, “Kaĩ wĩ na ngoma wee? Nũũ ũrenda gũkũũraga?” 

21  Naake Jesũ agĩcookia akĩmeera atĩrĩ, “Ndaringire kĩama kĩmwe inyuothe mũkĩgegeara. 

22   Musa aamwathire mũruithagie twana twanyu twa tũhĩĩ (o na gũtuĩka ti Musa wambĩrĩirie mũtugo ũcio, wambĩrĩirio nĩ maithe maanyu ma tene), kwa ũguo inyuĩ mũruithagia twana twa tũhĩĩ mũthenya wa Thabatũ. 

23   Angĩkorwo nĩmwĩkaga ũguo atĩ nĩguo mũtigaathũũkie Watho wa Musa-rĩ, niĩ mwakĩndaakarĩire nĩkĩ atĩ tondũ nĩndahonia mũndũ mwĩrĩ wothe mũthenya wa Thabatũ? 

24  Tigaai gũtuanagĩra kũringana na ũrĩa mũndũ ahaana, no tuanagĩraai kũringana na kĩhooto.” Ũyũ nĩ we Kristũ hiihi? 

25  Nao andũ amwe a kũu Jerusalemu makĩũria atĩrĩ, “Githĩ ũyũ ti mũndũ ũrĩa Ayahudi maracaria mamũũrage? 

26  Rĩu araarĩria mũingĩ na gũtirĩ ũndũ ũramwĩra! Hiihi anene nĩmamenyeete kũna atĩ ũyũ nĩ we Mesia? 

27  Rĩrĩa Mesia agooka gũtirĩ mũndũ ũkaamenya kũrĩa agaakorwo oimĩĩte, na ithuothe nĩtũũĩ kũrĩa ũyũ oimĩĩte.” 

28  Naake Jesũ o hĩndĩ ĩyo aarutanaga kũu Hekaarũinĩ akĩanĩrĩra akĩũria atĩrĩ, “Hiihi inyuĩ nĩmũnjũũĩ na mũkamenya kũrĩa nyumĩĩte? Niĩ ndiũkĩĩte na ũhoti wakwa mwene. Ũrĩa wandũmire nĩ wa ma, na inyuĩ mũtimũũĩ, 

29  ĩndĩ niĩ nĩndĩmũũĩ, amu ndoimire kũrĩ we na nĩ we wandũmire.” 

30  Nao Ayahudi magĩcaria ũrĩa mangĩmũnyiita, no gũtirĩ mũndũ ũngĩomĩrĩirie kũmũkuhĩrĩria amu ihinda rĩake rĩtiarĩ ikinyu. 

31  Nao andũ aingĩ makĩmwĩtĩkia makiuga atĩrĩ, “Rĩrĩa Mesia agooka-rĩ, hiihi nĩakaringa ciama nyingĩ gũkĩra iria mũndũ ũyũ aringĩĩte?” Arangĩri gũtũmwo makanyiite Jesũ 

32  Na rĩĩrĩ, Afarisai nĩmaiguire andũ makĩheehanĩrĩra ũhoro wa Jesũ, na kwoguo me hamwe na athĩnjĩri Ngai arĩa anene magĩtũma arangĩri mathiĩ makamũnyiite. 

33  Naake Jesũ akiuga atĩrĩ, “Ngũkorwo ndĩ hamwe na inyuĩ ihinda iniini na thuutha wa ihinda rĩu nĩngũmũtiga njooke kũrĩ ũrĩa wandũmire. 

34  Inyuĩ nĩmũkaanjaria na mũtikaanyona, amu mũtingĩhota gũthiĩ kũrĩa ngaakorwo.” 

35  Nao Ayahudi makĩũrania gatagatĩinĩ kaao atĩrĩ, “Nĩ kũ kũu arenda gũthiĩ kũu tũtakaamuona? Hiihi egũthiĩ matũũrainĩ ma Angiriki kũrĩa andũ aitũ matũũraga akarutanage kuo? 

36  Aroiga atĩ tũkaamũcaria na tũtikaamuona, na atĩ kũrĩa we agaakorwo tũtikaahota gũthiĩ. Ũguo arenda kuuga nĩ atĩa?” Njũũĩ cia maaĩ ma muoyo 

37   Na rĩĩrĩ, mũthenya wa mũthia wa thigũkũ wakinya, na nĩguo warĩ wa bata mũno, Jesũ akĩrũũgama akĩanĩrĩra akiuga atĩrĩ, “Mũndũ ũrĩa mũnyootu nĩoke harĩ niĩ anyue, 

38   o ta ũrĩa kwandĩkĩĩtwo atĩrĩ, ‘Ũrĩa wothe ũnjĩtĩkĩĩtie thĩinĩ wake nĩkũriumaga njũũĩ cia maaĩ marĩa maheaga mũndũ muoyo.’ ” 

39  Jesũ akiuga ũguo nĩ ũhoro wa Roho Mũtheru aaragia, ũrĩa wacookire kũheeo arĩa maamwĩtĩkirie. Amu hĩndĩ ĩyo Roho ndaheanĩĩtwo, tondũ Jesũ ndakinyĩĩte riiriinĩ wake. Andũ kwamũkana 

40  Rĩrĩa maiguire ciugo icio, andũ amwe makiuga atĩrĩ, “Ti itherũ mũndũ ũyũ nĩ we Mũnabii ũrĩa!” 

41  Angĩ nao makiuga atĩrĩ, “Ũyũ nĩ we Mesia!” Nao angĩ makĩũria atĩrĩ, “Kaĩ Mesia akoima Galili? 

42  Githĩ Maandĩko matiugĩĩte atĩ Mesia akoima rũciaroinĩ rwa Daudi, na atĩ akoima itũũra rĩa Bethilehemu kũrĩa Daudi aatũũraga?” 

43  Gũgĩkĩgĩa na nyamũkano gatagatĩinĩ kaao nĩ ũndũ wa Jesũ. 

44   Amwe nĩmeendaga kũmũnyiita no gũtirĩ o na ũmwe wageririe kũmũikia mooko. Ayahudi arĩa anene kwaga gwĩtĩkia 

45  Na rĩĩrĩ, rĩrĩa arangĩri maacookire matarĩ na Jesũ, athĩnjĩri Ngai arĩa anene na Afarisai makĩmooria atĩrĩ, “Nĩ kĩĩ kĩagiria mũmũreehe?” 

46  Nao magĩcookia atĩrĩ, “Gũtirĩ mũndũ ũrĩ waria ta mũndũ ũcio!” 

47  Nao Afarisai makĩũria arangĩri acio atĩrĩ, “Tuuge o na inyuĩ nĩmũkĩgĩĩtio nĩ we? 

48  Mũrĩ mwaigua mũnene o na ũmwe kana Mũfarisai ũmwĩtĩkĩĩtie? 

49  Andũ aya matooĩ Watho kaĩ nĩarume-ĩ!” 

50   Ũmwe wa Afarisai arĩa maarĩ ho nĩ Nikodemo, ũrĩa wathiĩte kũrĩ Jesũ mbere ĩyo. Naake akĩĩra arĩa angĩ atĩrĩ, 

51  “Kũringana na Watho witũ tũtingĩtuĩra mũndũ ũtarĩ mũciirithie na akamenyeka ũũru ũrĩa eekĩĩte.” 

52  Nao makĩmũcookeria atĩrĩ, “O nawe kaĩ wĩ wa kuuma Galili? Tuĩria Maandĩkoinĩ wone atĩ gũtirĩ mũnabii ũngiuma Galili.”

