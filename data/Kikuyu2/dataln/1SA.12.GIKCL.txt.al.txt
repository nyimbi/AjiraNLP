1  Na rĩĩrĩ, Samũeli agĩkĩĩra andũ oothe a Isiraeli atĩrĩ, “Nĩhingĩĩtie ũrĩa mwanjũũririe njĩke. Nĩndĩmũheete mũthamaki amũthamakagĩre, 

2  na rĩu mwĩ naake amũtongoragie. Niĩ ndĩ gũkũra na ndaagĩa mbuĩ, aariũ aakwa me hamwe na inyuĩ. Ngoreetwo ndĩ mũtongoria wanyu kuuma ndĩ o mwĩthĩ nginyagia ũũmũũthĩ ũyũ. 

3  “Rĩu ndĩ haaha mbere yanyu. Angĩkorwo ndaneeka ũndũ o na ũrĩkũ mũũru, umbũraai o rĩu mbere ya MWATHANI o na ya mũthamaki ũrĩa athuurĩĩte akamũitĩrĩria maguta. Nĩndĩndoya ng'ombe kana ndigiri ya mũndũ? Nĩndĩndaheenia kana ngahinyĩrĩria mũndũ? Nĩndĩndamũũkĩra ihaki kuuma kwĩ mũndũ o na ũrĩkũ nĩ geetha aahinge maitho? Angĩkorwo ndĩndeeka ũndũ o na ũmwe wa macio-rĩ, nĩngũrĩha kĩrĩa ndanooya.” 

4  Nao andũ makĩmũcookeria atĩrĩ, “Aaca, ndũrĩ watũheenia kana ũgatũhinyĩrĩria; kana ũkooya kĩndũ o na kĩmwe kuuma kũrĩ mũndũ o na ũmwe.” 

5  Samũeli agĩkĩmeera atĩrĩ, “MWATHANI na mũthamaki ũrĩa athuurĩĩte agaitĩrĩria maguta nĩ o aira ũũmũũthĩ, atĩ mũtirĩ ũndũ o na ũmwe mũngĩnjuukĩra.” Nao magĩcookia atĩrĩ, “Ĩĩ, MWATHANI nĩwe mũira witũ.” 

6   Samũeli agĩthiĩ na mbere kũmeera atĩrĩ, “MWATHANI ũrĩa wathuurire Musa na Harũni na ũrĩa warutire maithe maanyu Misiri nĩ we mũira. 

7  “Tondũ ũcio rũũgamaai o hau mũrĩ, ndĩmũcuuke mbere ya MWATHANI, na kũmũririkania maũndũ moothe ma ũtugi marĩa MWATHANI eekire nĩguo amũhonokie inyuĩ na maithe maanyu. 

8   Hĩndĩ ĩrĩa Jakubu na mũciĩ wake maathiire Misiri na makĩhinyĩrĩrio nĩ Amisiri acio, maithe maanyu nĩmaakaĩire MWATHANI amateithie, naake akĩmarekeria Musa na Harũni, arĩa maamarutire kuo makĩmareehe bũrũriinĩ ũyũ matũũre kuo. 

9   No andũ makĩriganĩrwo nĩ MWATHANI Ngai wao, na nĩ ũndũ ũcio akĩrekereria Afilisiti na mũthamaki wa Moabi na Sisera, mũnene wa mbũtũ ya ita ya itũũra rĩa Hazoru, mahũũrane na maithe maanyu na mamahoote. 

10   Magĩkaĩra MWATHANI amateithie makiuga atĩrĩ, ‘Nĩtwĩhĩĩtie, tondũ nĩtũgũtiganĩirie MWATHANI, tũgathaathayagia Baali na Ashitorathu. Tũhonokie rĩu kuuma kũrĩ thũ ciitũ, na nĩtũrĩgũthaathaiya!’ 

11   Naake MWATHANI agĩkĩmũrekeria Gideoni, Baraki , na Jefitha, na mũthiainĩ akĩndekia. Na ithuĩ tũkĩmũhonokia kuuma kũrĩ thũ cianyu iria ciamũthiũrũrũkĩirie, mũgĩgĩikara mũtarĩ na ũgwati. 

12   No rĩrĩa mwonire mũthamaki Nahashu wa Aamoni agĩũka kũmũtharĩkĩra-rĩ, mũkĩnjĩĩra atĩ, nĩmũkwenda mũthamaki wa kũmũthamakagĩra ta MWATHANI ataarĩ mũthamaki wanyu. 

13  “Na rĩĩrĩ, rĩu kĩoneei mũthamaki ũrĩa mũrathuurire; nĩ inyuĩ mwamwĩtirie, na rĩu MWATHANI nĩamũheanĩĩte kũrĩ inyuĩ. 

14  Maũndũ moothe nĩmarĩmwagagĩrĩra angĩkorwo inyuĩ na mũthamaki wanyu nĩmũrĩtĩĩaga MWATHANI Ngai wanyu, mũmũtungatagĩre, mũmũthikagĩrĩrie, mwathĩkagĩre maathani maake, o na mũmũrũmagĩrĩre. 

15  No mũngĩkaaga gũthikĩrĩria MWATHANI na mwage gwathĩkĩra maathani maake, hĩndĩ ĩyo nĩakamũũkĩrĩra inyuĩ eene o na mũthamaki wanyu. 

16  Tondũ ũcio, rũũgamaai o hau mũrĩ, muone ũndũ mũnene ũrĩa MWATHANI egwĩka haaha. 

17  Githĩ rĩu ti ihinda rĩa magetha ma ngano? Nĩngũhooya, naake MWATHANI nĩekũreehithia marurumĩ na mbura. Rĩrĩa ũndũ ũyũ ũrĩĩkĩka-rĩ, nĩmũrĩmenya atĩ nĩmwahĩtĩirie MWATHANI mũno rĩrĩa mweĩtĩirie mũthamaki.” 

18  Kwoguo Samũeli akĩhooya, na mũthenya o ro ũcio MWATHANI akĩreehithia marurumĩ na mbura. Nao andũ oothe magĩĩtigĩra MWATHANI na Samũeli. 

19  Nao magĩkĩĩra Samũeli atĩrĩ, “Twagũthaitha ũtũhoere MWATHANI Ngai waku nĩguo tũtigaakue. Rĩu nĩtwamenya atĩ igũrũ wa meehia marĩa mangĩ twĩ namo, nĩtwĩhĩĩtie nĩ tondũ wa kwĩĩtĩria mũthamaki.” 

20  Samũeli akĩmacookeria atĩrĩ, “Tigaai gwĩtigĩra. O na gũtuĩka nĩmwĩkĩĩte ũndũ mũũru ũguo, mũtigaatige kũrũmĩrĩra MWATHANI, no mũtungatagĩreei na ngoro yanyu yothe. 

21  Mũtikaarũmĩrĩre ngai cia mĩhianano; itingĩmũteithia o na kana imũhonokie nĩ ũndũ nĩ cia tũhũ. 

22  MWATHANI ndakaamũtiganĩria tondũ nĩeranĩire na mwĩhĩtwa nĩakaamũtua andũ aake kĩũmbe nĩ geetha mũndũ o wothe amenye atĩ Ngai nĩ mũnene. 

23  Ha ũhoro wakwa niĩ mwene-rĩ, MWATHANI arondeithia ndikaaneehie na gũtiga kũmũhooyagĩra hingo ciothe na kũmũrutaga gũthiaga na njĩra ĩrĩa njega, o ĩrĩa yagĩrĩire. 

24  Athĩkagĩraai MWATHANI na mũmũtungatagĩre mũrĩ ehokeku na ngoro yanyu yothe. Ririkanagaai maũndũ manene marĩa aanamwĩkĩra. 

25  No rĩĩrĩ, mũngĩkĩrĩrĩria kwĩhia-rĩ, nĩkũniinwo mũkaaniinwo inyuĩ eene na mũthamaki wanyu.”

