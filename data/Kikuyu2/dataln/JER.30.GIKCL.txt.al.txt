1  MWATHANI Ngai wa Isiraeli, 

2  akĩnjarĩria akĩnjĩĩra atĩrĩ, “Andĩka ibukuinĩ maũndũ moothe marĩa ngwĩrĩĩte, 

3  ihinda nĩrĩgooka rĩrĩa ngaatuga andũ aakwa a Isiraeli na a Juda o rĩngĩ. Nĩngaamacookia bũrũriinĩ ũrĩa ndaheire maithe maao, nao mawĩgwatĩre o rĩngĩ. Niĩ MWATHANI, nĩ niĩ ndoiga ũguo.” 

4  MWATHANI ekwĩra andũ a Isiraeli na a Juda atĩrĩ, 

5  “Nĩnjiguĩte mũkayũrũrũko wa kĩmako, mbugĩrĩrio ya guoya no ti ya thaayũ. 

6  Atĩrĩĩrĩ-i! Teciiriei wega ũhoro ũyũ! Mũndũ mũrũme no ahote gũciara? Nĩ kĩĩ ndĩrakĩona mũndũ mũrũme o wothe enyiitĩĩte nda na mooko ta mũtumia ũrarũmwo? Arũme oothe matukĩĩte ithiithi nĩkĩ? 

7  Mũthenya mũũru nĩũrooka; mũthenya ũtangĩhaananio na ũngĩ o wothe nĩũrooka. Ũgũkorwo ũrĩ wa thĩĩna harĩ andũ aakwa, no nĩmekũhonoka.” 

8  MWATHANI Mwene Hinya Wothe ekuuga atĩrĩ, “Mũthenya ũcio wakinya-rĩ, nĩndĩunanga icooki rĩrĩa meekĩrĩĩtwo ngingo na nduanie mĩnyororo ĩrĩa moohetwo nayo. Matigaacooka gũtuĩka ngombo cia andũ a ndũũrĩrĩ hĩndĩ ĩngĩ. 

9  Handũ ha ũguo-rĩ, nĩ niĩ, MWATHANI Ngai wao, marĩtungatagĩra na matungatagĩre ũmwe wa njiarwa cia Daudi ũrĩa ngũtua mũthamaki. 

10   “Andũ aakwa, mũtigeetigĩre; andũ a Isiraeli mũtikaamake ngoro. Nĩngũmũhonokia kuuma bũrũri ũcio wa kũraaya, bũrũri ũrĩa mũtũũraga mwĩ mĩgwate. Nĩmũgũcooka mũciĩ mũikarage na thaayũ; mũrĩikaraga mũhooreire mũtarĩ na mũndũ o na ũrĩkũ ũramũguoyohia. 

11  Nĩ gũkorwo nĩngũũka ndĩmũhonokie, nyanange ndũũrĩrĩ ciothe iria irĩ kũrĩa ndĩmũhurunjĩĩte, no inyuĩ ndikũmwananga. No rĩĩrĩ, inyuĩ ndiaga kũmũherithia; kũmũherithia no ngũmũherithia no ndikwĩgũmĩra.” 

12  MWATHANI ekwĩra andũ aake atĩrĩ, “Nguraro cianyu itingĩhoneka, ironda cianyu nĩitheete mũno. 

13  Gũtirĩ o na ũ ũramũthaithanĩrĩra mũhonio, ironda cianyu itirĩ na ndaawa ingĩcihonia, inyuĩ mũtingĩhona o na atĩa. 

14  Anyaanya aanyu oothe nĩmariganĩirwo nĩ inyuĩ; matirarũmbũyania na inyuĩ o na haniini. Ndĩmũgũthĩĩte o ta ũrĩa mũndũ agũthagwo nĩ thũ yake, ndĩmũherithĩĩtie o ta ũrĩa mũndũ aherithagio nĩ thũ yake ĩtekũmũcaaĩra tondũ mahĩtia maanyu nĩ manene mũno, na meehia maanyu nĩ maingĩ mũno. 

15  Mũrakaya nĩkĩ nĩ ũrĩa mũgurarĩĩtio? Ruwo rwanyu rũtingĩthira. Ndĩmũherithĩĩtie na njĩra ĩyo tondũ mahĩtia maanyu nĩ manene mũno, na meehia maanyu nĩ maingĩ mũno. 

16  No rĩĩrĩ, arĩa oothe maramũtambũrũranga, nĩmarĩtambururangwo; na thũ cianyu ciothe nĩ irĩthaamio irĩ mĩgwate. Andũ oothe arĩa maramũhinyĩrĩria, nĩmarĩhinyĩrĩrio; na arĩa oothe maramũtuunya indo cianyu o nao nĩmarĩtuunywo. 

17  Nĩ gũkorwo nĩngũmũcookeria ũgima wa mwĩrĩ o rĩngĩ, na ndĩmũhonie ironda cianyu, tondũ thũ cianyu iroiga atĩrĩ, ‘Zayuni nĩ mũimwo nĩ irĩ; ndarĩ mũrũmbũiya.’ Niĩ MWATHANI, nĩ niĩ ndoiga ũguo.” 

18  MWATHANI ekuuga atĩrĩ, “Nĩngaacookia andũ aakwa bũrũriinĩ wao na njiguĩre mĩciĩ yao tha; itũũra rĩa Jerusalemu nĩrĩgaakwo o rĩngĩ, nayo nyũmba ya ũthamaki ĩrũũgamio rĩngĩ. 

19  Atũũri a Jerusalemu makainaga makĩgoocaga, o na makiugagĩrĩria nĩgũkena. Nĩngaamaraathima maingĩhe na ndĩmaheithie gĩtĩĩo. 

20  Nĩngaatũma rũũrĩrĩ rũgĩe na hinya o ta ũrĩa rwarĩ naguo tene, na ndĩrũhande wega o rĩngĩ; arĩa oothe mahinyagĩrĩria andũ aaruo nĩngaamaherithia. 

21  -

22  Ũrĩa ũkaamaathaga akoima rũũrĩrĩinĩ rwao kĩũmbe; mũtongoria wao akoima gatagatĩinĩ kaao. Ndamwĩta, nĩagaathengagĩrĩra, nĩ gũkorwo nĩ mũndũ ũrĩkũ ũngĩgeria gũũthengerera itamwĩtĩĩte? Nao magaatuĩka andũ aakwa, na niĩ nduĩke Ngai wao. Niĩ MWATHANI, nĩ niĩ ndoiga ũguo.” 

23  Taroraai maraakara ma MWATHANI! Mahaana kĩhuuhũkanio. Mang'ũrĩ maake nĩmoimagarĩĩte, mahaana ta kĩhuuhũkanio kĩnene, makahuuhũkanĩrie igũrũ rĩa mĩtwe ya arĩa aaganu. 

24  Maraakara macio ma MWATHANI marakana ta mwaki matiihũndũka atahingĩĩtie ũrĩa atuĩte gwĩka. Matukũinĩ ma thuutha, andũ aake nĩmakaamenya ũhoro ũcio wega.

