1  Atĩrĩĩrĩ, MWATHANI ũrĩa wakũũmbire, wee Isiraeli aroiga atĩrĩ, “Ndũgeetigĩre, nĩngũkũhonokia. Nĩngwĩtĩĩte na rĩĩtwa rĩaku, wee wĩ wakwa. 

2  Rĩrĩa ũkũgerera ndiainĩ ndiku ndĩrĩkoragwo ndĩ hamwe nawe; na mathĩĩna maaku matirĩkũmakagia. Rĩrĩa ũkũhĩtũkĩra thĩinĩ wa mwaki, mwaki ũcio ndũrĩgũcinaga. Magerio ma hinya magũkorerera, matirĩgũtiihagia o na atĩa. 

3  Nĩ gũkorwo niĩ nĩ niĩ MWATHANI Ngai waku, o niĩ Ũrĩa Mũtheru wa Isiraeli, na niĩ ngũhonokagia. Nĩngũheana bũrũri wa Misiri nĩguo ngũkũũre, o na Ethiopia na Seba ndĩmaheane handũ haaku. 

4  Ningĩ nĩngũheana ndũũrĩrĩ ng'ima nĩguo ngũũre muoyo waku, nĩ gũkorwo wĩ kĩndũ kĩa goro maithoinĩ maakwa. Nĩngwendeete na ngagũtũũgĩria. 

5  Tiga gwĩtigĩra, ndĩ hamwe nawe. “Nĩngũreehe andũ aaku moimĩĩte mwena wa irathĩro na nĩngũmacookanĩrĩria ndĩmarutĩĩte mwena wa ithũĩro. 

6  Nĩngwĩra mwena wa na rũgongo ũmarekererie naguo mwena wa na kĩanda ndũkamarigĩrĩrie. Aanake aakwa nĩmarekwo mooke moimĩĩte mabũrũri ma kũraaya o na airĩĩtu aakwa mooke moimĩĩte itũri ciothe cia thĩ. 

7  Oothe nĩ andũ aakwa kĩũmbe, ndamoombire maaheithagie gĩtĩĩo.” Isiraeli nĩ mũira wa MWATHANI 

8  Ngai aroiga atĩrĩ, “Ĩtaai andũ aakwa mooke ciirainĩ. Atĩrĩĩrĩ, marĩ na maitho, no nĩ atumuumu. Marĩ na matũ, no nĩ itaigua. 

9  Ĩtaai ndũũrĩrĩ ciothe ciũke ituĩroinĩ. Nĩ ngai irĩkũ ciacio ingĩhota kũratha ũhoro ũrĩa ũgooka? Nĩkũrĩ ciahotire kũratha ũrĩa kũreekĩka ũũmũũthĩ? Nĩikĩreehe aira aacio, moonanie ũrĩa irĩ ma-inĩ na iheane ũira wa ũrĩa mĩgambo yacio ĩrĩ ya ma. 

10  “Inyuĩ andũ a Isiraeli, nĩ inyuĩ aira aakwa! Ndamũthuurire mũtuĩke ndungata ciakwa, nĩ geetha mũũmenye na mũũnjĩtĩkie, na mũmenye atĩ no niĩ nyiiki Ngai. Tiga niĩ gũtirĩ ũngĩ; gũtirĩ kwagĩa na gũtikaagĩa na ũngĩ tiga niĩ. 

11  Atĩrĩĩrĩ, niĩ, o niĩ nyiiki nĩ niĩ MWATHANI na thengia niĩ, gũtirĩ ũngĩ ũngĩhota kũhonokania. 

12  Nĩndooroteete o kabere ũndũ ũrĩa ũgeekĩka, na ngĩũka ngĩmũteithia. Gũtirĩ ngai ng'eni ĩrĩ yeka ũndũ ta ũcio; inyuĩ nĩ inyuĩ aira aakwa. 

13  Niĩ, o niĩ nyiiki nĩ niĩ Ngai na no niĩ ngũtũũra ndĩ Ngai. Gũtirĩ ũngĩhota kwĩruta ũhotiinĩ wakwa na gũtirĩ ũngĩhota kũgarũra ũrĩa njĩkĩĩte.” Isiraeli kũrutwo Babiloni 

14  MWATHANI Ngai Ũrĩa Mũtheru wa Isiraeli o we MWATHANI ũrĩa ũkũhonokagia, aroiga atĩrĩ, “Nĩguo ngũhonokie, nĩngũtũma mbũtũ ya thigari ikahũũre Babiloni; nĩngũbeberanga ihingo ciothe cia itũũra rĩu, na mũkayũrũrũko wa andũ aakuo ũgĩtuĩke kĩrĩro. 

15  Niĩ, o niĩ nyiiki, nĩ niĩ MWATHANI, nĩ niĩ Ngai waku ũrĩa mũtheru. Nĩ niĩ ndakũũmbire, Wee Isiraeli na niĩ mũthamaki waku.” 

16  Tene MWATHANI nĩathondekire barabara, yatwĩkanĩirie ndiihũinĩ cia maaĩ. 

17  Nĩagereirie mbũtũ nene ya ita, mbũtũ ya ngaari cia mbarathi, na ya mbarathi nyingĩ. Ciothe ikĩgũa na itiacookire kũrũũgama igĩthira na ikĩhora o ta rũtambĩ rwa taawa. 

18  MWATHANI arakiuga atĩrĩ, “Tiga kũririkana o maũndũ marĩa meekĩkire tene, o na kana gwĩciiria marĩa maarĩ kuo tene. 

19  Eterera wone ũndũ ũngĩ mwerũ ũrĩa ngwĩka, o na rĩu nĩũratuĩka, na nĩũkũhota kũwona! Atĩrĩĩrĩ, nĩ ngũthondeka barabara ĩtwĩkanĩrie kũu werũinĩ na ndũme njũũĩ igĩe kuo. 

20  Nyamũ iria iraaraga gĩthaka nĩikũũhe gĩtĩĩo, mbwe na nyaga o nacio nĩikũngooca, tondũ nĩndũmĩĩte njũũĩ igĩe kũu werũinĩ ihe andũ aakwa arĩa thuurĩĩte maaĩ. 

21  Acio nĩ andũ arĩa ndeyũmbĩire nĩ geetha maanyinagĩre na mangoocage.” Wĩhia wa Isiraeli 

22  MWATHANI ekuuga atĩrĩ, “Wee Isiraeli, nĩũnogeetio nĩ niĩ, na ũkaaga gũũthaathaiya. 

23  Nĩwagĩĩte kũndutĩra magongoona ma njino ma ndũrũme, na ũkaaga kũũhe gĩtĩĩo na magongoona maaku. Niĩ ndiakũritũhĩirie maũndũ na gũgwĩtia maruta o na kana ngĩkũnogia ngĩĩtia ũbaani. 

24  Wee-rĩ, ndũngũrĩire ũbaani, ningĩ ndũhũũnĩĩtie na maguta ma nyamũ ciaku cia magongoona. No rĩĩrĩ, nĩkũnditũhĩra ũnditũhĩire na meehia maaku, na ũkanogia na mahĩtia marĩa wĩkĩĩte. 

25  No o na kũrĩ ũguo-rĩ, no niĩ Ngai ũrĩa ũkuohagĩra meehia maaku, na njĩkaga ũguo nĩ ũndũ wa gĩtĩĩo gĩakwa mwene. Ndigũcooka kũririkana meehia maaku. 

26  “Ũka tũthiĩ ciirainĩ. Gweta thitango iria ũgũũthitanga nacio. Heana itũmi cia kuonania atĩ wĩ kĩhootoinĩ. 

27  Guukaguo ũrĩa wa tene nĩehirie o na atongoria aanyu nĩmaahĩtĩirie. 

28  Aathani aanyu nĩmaathaahirie Hekaarũ yakwa, kwoguo ngĩreehithĩria Isiraeli mwanangĩko, ngĩkĩrekereria andũ aakwa marumwo.”

