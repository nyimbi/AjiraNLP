1  Thuutha ũcio, mũtwarĩri mũthamaki wa Misiri gĩa kũnyua na mũnene wa arugi mĩgate makĩhĩtĩria mũthamaki. 

2  Mũthamaki nĩaraakaririo nĩ anjaama acio eerĩ, 

3  akĩmaikia njeera ĩrĩa yarĩ nyũmba kwa mũnene wa arangĩri, o kũrĩa Josefu aarĩ. 

4  Mũnene wa arangĩri agĩgĩtua Josefu wa kũmatungatagĩra, nao magĩgĩikara njeera kwa ihinda inene. 

5  Na rĩĩrĩ, ũtukũ ũmwe me kũu njeera mũtwarĩri mũthamaki wa Misiri gĩa kũnyua na mũmũrugĩri mĩgate nĩmaarootire o mũndũ kĩrooto gĩake, na o kĩrooto kĩarĩ na ũrĩa kĩoigaga. 

6  Rĩrĩa Josefu ookire kũrĩ o kĩrooko, akĩona andũ acio eerĩ me na kĩeha, 

7  akĩmooria atĩrĩ, “Mũroonekana mwĩ na kĩeha ũguo nĩkĩ?” 

8  Nao makĩmũcookeria atĩrĩ, “Tũrarootire o mũndũ kĩrooto gĩake, na gũũkũ gũtirĩ mũndũ wa gũtũtaũrĩra irooto icio.” Naake Josefu akĩmeera atĩrĩ, “Na githĩ Ngai ti we ũheanaga ũhoti wa gũtaũra irooto? Ndamũthaitha tanjĩĩraai irooto icio.” 

9  Mũnene wa atwarĩri mũthamaki gĩa kũnyua akĩmwĩra atĩrĩ, “Kĩrootoinĩ gĩakwa ndĩroonire mũthabibũ mbere yakwa 

10  wĩ na honge ithatũ. Rĩrĩa ũrarutire mahuti, kĩro kĩroimĩra, na imanjika cia thabibũ irerua. 

11  Ndĩranyiitĩĩte gĩkombe kĩa mũthamaki na mooko, na kwoguo ndirooya thabibũ icio ndĩracihihĩra gĩkombeinĩ kĩu gĩake ndĩramũnengera.” 

12  Josefu akĩmwĩra atĩrĩ, “Kĩrooto kĩu kĩroiga ũũ: honge icio ithatũ nĩ mĩthenya ĩtatũ. 

13  Thuutha wa mĩthenya ĩtatũ, mũthamaki nĩegũkuohera, akũrekererie, na agũcookie wĩrainĩ waku. Ũrĩmũnengagĩra gĩkombe gĩake o ta ũrĩa wamũnengagĩra rĩrĩa warĩ mũmũtwarĩri gĩa kũnyua. 

14  Na rĩĩrĩ, maũndũ maaku maagĩra-rĩ, ndagũthaitha ũkandirikana ũnjiguĩre tha, ũnjarĩrĩrie kũrĩ mũthamaki nĩ geetha ndutwo gũũkũ njeera. 

15  Amu niĩ, nĩkũiywo ndaiyirwo kuuma bũrũri wa Ahibirania, na o na gũũkũ Misiri ndirĩ ũndũ ndeekĩĩte wa gũtũma njikio njeera.” 

16  Rĩrĩa mũnene wa arugi mĩgate aiguire mũtaũrire wa kĩrooto kĩu warĩ mwega, akĩĩra Josefu atĩrĩ, “Na niĩ nĩndĩrarootire ũũ: Ndĩrakuuĩĩte ikabũ ithatũ cia mĩgate na mũtwe. 

17  Gĩkabũ kĩrĩa kĩraarĩ igũrũ biũ nĩkĩo kĩraarĩ na mĩgate ya mĩthemba yothe ya kũrĩĩo nĩ mũthamaki, nacio nyoni nĩkũrĩa irarĩaga mĩgate ĩyo.” 

18  Naake Josefu akĩmũcookeria atĩrĩ, “Kĩrooto kĩu gĩaku kĩroiga ũũ: ikabũ icio ithatũ nĩ mĩthenya ĩtatũ. 

19  Thuutha wa mĩthenya ĩtatũ, mũthamaki nĩegũkũrekereria, no aathane ũtinio mũtwe! Acooke agũcuurie mũtĩinĩ, nacio nyoni irĩe nyama cia mwĩrĩ waku.” 

20  Na rĩĩrĩ, mũthenya wa gatatũ kuuma hĩndĩ ĩyo warĩ wa gũkũngũĩra gũciarwo kwa mũthamaki, naake agĩgĩthondekera njaama ciake ciothe iruga. Agĩcooka akĩrekereria mũnene wa amũtwarĩri gĩa kũnyua na mũnene wa amũrugĩri mĩgate makĩreehwo mbere ya njaama ciake. 

21  Naake agĩcookia mũnene wa amũtwarĩri gĩa kũnyua wĩra ũrĩa warĩ wake, 

22  no mũnene wa amũrugĩri mĩgate akĩmũcuuria mũtĩ igũrũ. Gwekĩkire o ta ũrĩa Josefu aamataũrĩire irooto ciao. 

23  No rĩĩrĩ, mũnene ũcio wa atwarĩri mũthamaki gĩa kũnyua ndacookire kũririkana Josefu; aariganĩirwo nĩ we biũ.

