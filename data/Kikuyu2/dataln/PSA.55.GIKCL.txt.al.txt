1  Igua ihooya rĩakwa, Ngai; ndũkaarore na kũngĩ ngĩgũthaitha. 

2  Thikĩrĩria na ũnjookerie, mathĩĩna maakwa nĩmanjagithĩĩtie hinya. 

3  Nĩnyiitĩĩtwo nĩ guoya nĩ ũrĩa thũ ciakwa ireĩhĩtĩra; arĩa ooru mahinyĩrĩirie o nginya makahehenja. Mandeehereire mathĩĩna na makanduma ũthũ me na maraakara. 

4  Ngoro yakwa ĩrĩ na ruwo rũingĩ; guoya wa gĩkuũ nĩũngomeire. 

5  No guoya ndĩraigua ngĩinainaga, na ngatoorio nĩ kĩmako kĩnene mũno. 

6  Ngakiuga atĩrĩ, “Naarĩ korwo ndĩ mathagu ta ndutuura! Ndeyũmbũkĩra ngeethe ũhuurũko. 

7  Ingĩũra thiĩ kũndũ kũraaya mũno ngatũũre werũinĩ; 

8  ndeyethera o na ihenya handũ ha kwĩgitia rũhuuho rũũrũ rũnene na kĩhuuhũkanio.” 

9  Turuuria mĩario ya thũ ciakwa, MWATHANI! Nĩ gũkorwo ũhũthĩri hinya na ngũĩ nocio nyonaga itũũrainĩ, 

10  irĩthiũrũrũkĩirie mũthenya na ũtukũ, ikarĩiyũria na ũmaramari na mathĩĩna. 

11  Thĩinĩ warĩo no mwanangĩko wĩ kuo; njĩra ciarĩo ciyũire o ũhinyanĩrĩria na maheeni. 

12  Korwo nĩ thũ ĩranyũrũria no ngĩrĩrĩrie; korwo nĩ mũndũ wĩnjiiragĩria ũũru ũreĩndĩĩra, no ndĩhithe ndakaae kũnyona. 

13  No nĩ we, wee tũrĩ a riika rĩmwe nawe, o wee wathiomo na mũraata wakwa mũnene, 

14  o wee twagwatanagĩra wega mũno, na tũgathaathayagia Ngai hamwe Hekaarũinĩ. 

15  Thũ ciakwa irokua ihinda rĩacio rĩtakinyĩĩte; iroikũrũka kwa arĩa akuũ i muoyo! Nĩ gũkorwo ngoroinĩ ciacio na mĩciĩinĩ yacio kwĩ na ũũru. 

16  No niĩ nĩgũkaĩra ngũkaĩra MWATHANI Ngai, na nĩekũhonokia. 

17  Ndĩrĩtetaga ngĩcaayaga rũũciinĩ, mĩaraho, na ũtukũ, na nĩarĩiguaga mũgambo wakwa. 

18  Nĩekũnjookia ndĩ o mũgima kuuma mbaarainĩ ici ndĩrarũa na thũ itangĩtarĩka. 

19  Ngai ũrĩa ũtũire athamakaga kuuma tene na tene, nĩekũnjigua na amatoorie; nĩ ũndũ nĩmaregeete kũgarũrũka, na matimũtĩĩĩte. 

20  Mũraata ũcio wakwa wa tene aatharĩkĩire araata aake, agĩthũũkia kĩrĩĩkanĩro gĩake. 

21  Mĩario yake yanyorokeete gũkĩra thiagĩ, no ngoro yake yeriragĩria o mbaara. Ciugo ciake cianyorokeete o ta maguta, no ciatemaga ta hiũ cia njora njũgĩ mũno. 

22  Neanaai mathĩĩna maanyu moothe kũrĩ MWATHANI, naake nĩekũmũgitĩra; ndarĩ hingo angĩtĩkĩra andũ arĩa athingu matoorio. 

23  Nĩ gũkorwo wee, Ngai, nĩũkaaharũrũkia mbĩĩrĩrainĩ ooragani na aheenania acio, o na ũtũũro wao ũtakinyĩĩte gatagatĩ. No niĩ-rĩ, ngũtũũra o ngwĩhokeete.

