1  Nĩndeciiririe mũno ihinda iraaya ũhoro wa maũndũ macio moothe na ngĩona atĩ Ngai nĩ we wathaga andũ arĩa oogĩ na arĩa athingu ũrĩa megwĩka, o na angĩkorwo nĩkwendana kwao kana kũmenana kwao. Maũndũ moothe marĩa moonaga nĩ ma tũhũ 

2  amu andũ arĩa athingu marĩĩkagĩrĩria o ta arĩa aaganu, arĩa eega na arĩa ooru, arĩa atheru na arĩa matarĩ atheru, arĩa marutaga magongoona na arĩa matarutaga. Mũndũ mwega na mũndũ mũũru nĩmahaanaine, na mũndũ wĩhĩtaga na ũteehĩtaga nĩmahaanaine. 

3  Ũyũ nĩguo ũũru ũrĩa ũkoragwo maũndũinĩ moothe marĩa meekagwo gũũkũ thĩ atĩ andũ oothe marĩĩkagĩrĩria o ũndũ ũmwe. Ningĩ ngoro cia andũ ikoragwo ciyũrĩĩtwo nĩ ũũru na ũgũrũki rĩrĩa me muoyo, na thuutha wa ũguo magakua. 

4  No ũrĩa ũrĩ thiritũ na arĩa marĩ muoyo nĩakoragwo na kĩĩrĩgĩrĩro, amu ngui ĩrĩ muoyo nĩ njega kũrĩ mũrũũthi mũkuũ. 

5  Tondũ arĩa me muoyo nĩmooĩ atĩ nĩmagaakua, no arĩa akuũ matirĩ ũndũ mooĩ, na matirĩ na mũcaara ũngĩ nĩmaariganĩire. 

6  Naguo wendo wao, rũthũũro rwao, na merirĩria maao, ciothe ciakuuanĩire nao; na matigaacooka kũnyiitanĩra na andũ maũndũinĩ marĩa meekagwo gũũkũ thĩ. 

7  Gĩthiĩ ũrĩe irio ciaku na gĩkeno, na ũnyue ndibei yaku ngoro ĩcanjamũkĩĩte, tondũ Ngai nĩetĩkĩrĩĩte ciĩko ciaku. 

8  Hingo ciothe koragwo ũkeneete na ũcanjamũkĩĩte. 

9  Wĩkenagie na mũtumia ũrĩa wee wendeete matukũinĩ maaku ma ũtũũro wa tũhũ marĩa Ngai akũheete gũũkũ thĩ, amu rĩu nĩrĩo igai rĩaku ũtũũroinĩ o na wĩrainĩ ũrĩa ũrutaga gũũkũ thĩ. 

10  Ũndũ o wothe ũrĩa ũrĩĩkaga-rĩ, wĩkage na hinya waku wothe, amu kũrĩa akuũ mathiaga gũtirĩ wĩra, gwĩciiria, ũmenyi, o kana ũũgĩ. 

11  O na nĩndamenyire atĩ gũũkũ thĩ mũndũ ũrĩa wĩ ihenya ti we ũhootanaga, na mbaara ndĩhootanagwo nĩ ũrĩa wĩ na hinya, na indo itionagwo nĩ andũ arĩa me na ũũgĩ, na ũtonga ndũgĩagwo nĩ arĩa marĩ na ũmenyi, na andũ arĩa marĩ na ũhoti matigĩaga na mũnyaka. No gĩkuũ na mũtino ikoraga andũ oothe. 

12  Gũtirĩ mũndũ ũũĩ ihinda rĩake. Mũndũ anyiitagwo ihindainĩ rĩake rĩũru rĩrĩa aterĩgĩrĩire, o ta ũrĩa thamaki ĩnyiitagwo nĩ neti kana ta ũrĩa nyoni ĩnyiitagwo nĩ gĩkerenge. Meciiria makoniĩ ũũgĩ na ũrimũ 

13  O na nĩndoonire ngerekano ĩno ya ũũgĩ gũũkũ thĩ na ngĩkĩona ĩ nene mũno. 

14  Atĩrĩĩrĩ, nĩkwarĩ gatũũra kaniini kaarĩ na andũ mataarĩ aingĩ. Mũthamaki ũmwe warĩ na hinya nĩagookĩrĩire, agĩgathiũrũrũkĩria na agĩkĩĩhaarĩria kũmomorania thingo ciako. 

15  No rĩĩrĩ kũu gatũũrainĩ kau nĩgwatũũraga mũndũ ũmwe warĩ mũthĩĩni na mũũgĩ, naake agĩkĩhonokia gatũũra kau na ũũgĩ wake. No gũtirĩ mũndũ wacookire kũririkana mũndũ ũcio mũthĩĩni. 

16  Ngũkiuga atĩ ũũgĩ nĩ mwega kwĩ hinya o na gũtuĩka atĩ ũũgĩ wa mũndũ mũthĩĩni nĩũnyararagwo, na angiuga ũndũ, ndathikagĩrĩrio. 

17  Ciugo cia mũndũ mũũgĩ ithikĩrĩirio hatarĩ inegene nĩ njega gũkĩra kũgũũthũka kwa mũthamaki arĩ gatagatĩinĩ ka irimũ. 

18  Ũũgĩ nĩ mwega gũkĩra indo cia mbaara, no mũndũ ũmwe mwĩhia nĩathũũkangagia maũndũ maingĩ meega.

