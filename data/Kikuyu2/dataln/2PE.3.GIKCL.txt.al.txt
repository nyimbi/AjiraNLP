1  Eendwa aakwa, maya nĩ marũa maakwa ma keerĩ kũmwandĩkĩra. Marũainĩ macio meerĩ nĩngereetie kwarahũra meciiria maanyu ngĩmũririkanĩa maũndũ macio. 

2  Nĩmwagĩrĩirwo nĩkũririkana ciugo iria ciaririo matukũinĩ ma tene nĩ anabii arĩa atheru, o na watho wa Mwathani, o we Mũhonokia. Watho ũcio nĩguo mwareeheirwo nĩ atũmwo aanyu. 

3   Wa mbere mwagĩrĩirwo nĩkũmenya atĩ matukũinĩ maya ma kũrigĩrĩria nĩkũrĩũka andũ arĩa mĩikarĩre yao ĩrĩathagwo nĩ merirĩria maao mooru. 

4  Marĩmũnyũrũragia makĩmũũragia atĩrĩ, “Githĩ ndeeranĩire atĩ nĩagooka? E kũ rĩu? Kuuma o rĩrĩa maithe maitũ maakuire gũtirĩ ũndũ o na ũmwe mũgarũrũku; kũhaana o ta ũrĩa kwahaanaga kuuma rĩrĩa thĩ yombirwo!” 

5   Marĩmũnyũrũragia o makĩmenyaga ũhoro wa ma atĩ tene mũno Ngai nĩ we wathanire kũgĩe igũrũ na thĩ. Thĩ yombirwo na maaĩ kuuma kwĩ maaĩ 

6   na thĩ ĩrĩa ya tene nĩyaniinirwo na mũiyũro wa maaĩ. 

7  Igũrũ na thĩ iria ikoragwo kuo rĩu ikoragwo cigitĩirwo nĩ watho o ũcio wa Ngai nĩ geetha ikaaniinwo na mwaki. Ciigĩĩtwo cieterere mũthenya ũrĩa andũ arĩa mateetĩkĩĩtie Ngai magaatuĩrwo na maniinwo. 

8   No rĩĩrĩ, eendwa aakwa, mũtikaariganĩrwo nĩ ũndũ ũyũ ũmwe atĩ kũrĩ Mwathani mũthenya ũmwe no ta mĩaka ngiri (

1  ,

1  ,

9  Mwathani ndeguucagia kũhingia ciĩranĩro ciake ta ũrĩa andũ amwe meciiragia atĩ nĩeguucagia; amũkiragĩrĩria tondũ we ndarĩ mũndũ o na ũmwe eendaga akoora, no eendaga andũ oothe merire meehia maao. 

10   No rĩĩrĩ, Mũthenya wa Mwathani ũgooka o ta mũici. Mũthenya ũcio igũrũ nĩrĩgaathira na mũrurumo mũnene, nacio ciũmbe ciothe iria tuonaga matuinĩ nĩikaahĩa ithire, nayo thĩ na indo ciothe iria irĩ kuo icinwo o biũ. 

11  Tondũ ũguo nĩguo indo ciothe igaakĩniinwo-rĩ, mũkĩagĩrĩirwo nĩ gũkorwo na mĩthiĩre ĩtariĩ atĩa? Mwagĩrĩirwo nĩ gũkorwo na mĩthiĩre mĩtheru, na mwĩrutĩire Ngai, 

12  mũgĩtaanyaga na mũkĩĩriragĩria mũno gũũka kwa Mũthenya ũcio wa Ngai, o ũcio igũrũ rĩkaahĩa rĩthire, nacio indo ciothe iria cionagwo igũrũ itwekio nĩ mwaki. 

13   No rĩĩrĩ, nĩtwetereire igũrũ rĩerũ na thĩ njerũ iria Ngai eeranĩire, kũrĩa kũiyũire ũthingu. 

14  Tondũ ũcio eendwa aakwa, kuona atĩ nĩmwetereire Mũthenya ũcio, geriai na kĩyo mũno gũkoragwo mũrĩ athingu, mũtarĩ na ũcuuke mbere ya maitho ma Ngai, na mũkoragwo mwĩ na thaayũ. 

15  Ningĩ tuai gũkirĩrĩria kwa Mwathani witũ ta arĩ mweke wanyu wa ũhonokio, o ta ũrĩa mũrũ wa Ithe witũ Paũlũ ũrĩa twendeete aamwandĩkĩire kũringana na ũũgĩ ũrĩa aaheetwo nĩ Ngai. 

16  Ũguo nĩguo oigĩĩte marũainĩ maake moothe rĩrĩa ekwaria ũhoro ũyũ. Nĩkũrĩ maũndũ mamwe maritũ thĩinĩ wa marũa maake, marĩa andũ arĩa ahũhũũtĩki na mĩgarũ magarũraga o ta ũrĩa magarũraga maũndũ mangĩ Maandĩkoinĩ, na kwoguo makeeniina o eene. 

17  No rĩĩrĩ, inyuĩ eendwa aakwa nĩmũrĩĩkĩĩtie kũmenya ũguo. Tondũ ũcio mwĩmenyerereei mũtikaae gũkaanahĩtithio nĩ mahĩtia ma andũ aregenyũku, muume ũhoroinĩ wanyu wa kwĩhanda wega. 

18  Ĩndĩ, thiĩi o na mbere gũkũra thĩinĩ wa wega na ũmenyo wa Mwathani na Mũhonokia witũ Jesũ Kristũ. Naake arogoocwo rĩu kinya tene na tene! Ameni.

