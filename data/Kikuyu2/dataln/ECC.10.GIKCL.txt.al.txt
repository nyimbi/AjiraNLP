1  Atĩrĩĩrĩ, ngi nguũ nĩtũmaga maguta manungi wega marute kĩheera kĩũru, naguo ũrimũ mũnyiinyi nĩwagithagia ũũgĩ na gĩtĩĩo kĩene. 

2  Ngoro ya mũndũ mũũgĩ ĩmuonagĩrĩria gwĩka wega, no ngoro ya mũndũ mũkĩĩgu ĩmuonagĩrĩria gwĩka ũũru. 

3  Ũkĩĩgu wake wĩyonanagia o na agĩthiĩ na njĩra, na nĩamenyekaga nĩ mũndũ o wothe atĩ nĩ mũkĩĩgu. 

4  Ũrĩa ũrathana angĩraakara nĩ ũndũ waku-rĩ, ndũkaae gũtiga wĩra, ũngĩkirĩrĩria no woherwo mahĩtia manene. 

5  Nĩharĩ ũndũ mũũru nyoneete gũũkũ thĩ, na ũndũ ũcio uumanaga na ũrĩa ũrathana. 

6  Atĩrĩĩrĩ, irimũ nĩinengagĩrwo itĩ nene wathaniinĩ, nacio itonga ikaagithio kĩene. 

7  Nĩnyoneete ngombo ikuuĩĩtwo nĩ mbarathi, nao anene magathiĩ na magũrũ ta ngombo. 

8   Mũndũ ũrĩa wenjaga irima nĩ we ũrĩgũaga, na mũndũ ũrĩa ũtũrĩkagĩria rũthingoinĩ nĩarũmagwo nĩ nyoka. 

9  Mũndũ ũrĩa wenjaga mahiga nĩatiihagio nĩ mo, na mũndũ ũrĩa watũraga ngũ nĩatiihagio nĩcio. 

10  Ithanwa rĩngĩtuuha rĩage kũnoorwo, no mũhaka mũndũ egũmĩre akĩruta wĩra narĩo. No rĩĩrĩ, ũũgĩ nĩũteithagĩrĩria mũndũ kũhootana. 

11  Nyoka ĩngĩrũma mũndũ mbere ya kũhoorerio, mũhooreria ndakĩrĩ na bata. 

12  Mĩario ya mũndũ mũũgĩ nĩtũmaga eendwo, no mĩario ya kĩrimũ nĩ yo ĩkĩrĩaga. 

13  Kĩambagĩrĩria mĩario yakĩo na ciugo cia ũrimũ, na gĩkamĩrĩĩkia na ciugo cia ũgũrũki mũũru mũno. 

14  Kĩrimũ gĩthiaga o na mbere kwaria. Gũtirĩ mũndũ ũũĩ ũrĩa gũgũtuĩka, na gũtirĩ mũndũ ũngiuga ũrĩa gũgaatuĩka thuuthainĩ. 

15  Wĩra wa kĩrimũ ũkĩnogagia o nginya gĩkarigwo nĩ njĩra ya kũinũka. 

16  Bũrũri ũrĩa mũthamaki waguo arĩ mũndũ mwĩthĩ, na atongoria aaguo makoragwo na ndĩa rũũciinĩ kaĩ ũrĩ thĩĩna-ĩ! 

17  Gũkena-rĩ, nĩ bũrũri ũrĩa mũthamaki waguo akoragwo e mũndũ ũheetwo gĩtĩĩo, na atongoria aaguo makoragwo na ndĩa mahindainĩ marĩa maagĩrĩire, nĩguo meyongerere hinya, na ti ũndũ wa ũrĩĩu. 

18  Mũhũthia nĩũtũmaga nyũmba yure, naguo ũgũũta ũgatũma nyũmba ĩmomooke igũrũ. 

19  Ndĩa nĩtũmaga andũ makene, nayo ndibei nĩcanjamũraga andũ, no ciothe ciumaga mbeeca. 

20  Ndũkaanarume mũthamaki, o na ndũkaanamũrume na ngoro, o na ndũkaanarume gĩtonga o na wĩ kanyũmba gaaku ga toro, amu nyoni yahota gũkuua mĩario yaku ĩthiĩ ĩkameere ũrĩa ũroiga.

