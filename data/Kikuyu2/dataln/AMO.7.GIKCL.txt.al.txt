1  Atĩrĩĩrĩ, MWATHANI Ngai nĩanyonirie kĩoneki. Thĩinĩ wa kĩoneki kĩu ndoonire Ngai akĩũmba ngigĩ gĩtutu, o rĩĩrĩ nyeki ya mũthamaki yarĩĩkia gũtemwo na yambĩrĩria gũkũra rĩngĩ. 

2  Kĩonekiinĩ kĩu gĩakwa ngĩkĩona ngigĩ ikĩrĩa kĩndũ o gĩothe kĩruru kĩrĩa kĩarĩ bũrũriinĩ. Ndoona ũguo ngiuga atĩrĩ, “MWATHANI Ngai, ohera andũ aaku! Mangĩkĩhonoka atĩa? Nĩ andũ aniini mũno na matirĩ na hinya o na haniini!” 

3  MWATHANI akĩĩricũkwo akiuga atĩrĩ, “Ũndũ ũcio wona ndũgwĩkĩka.” Kĩoneki kĩa Mwaki 

4  MWATHANI Ngai akĩnyonia kĩoneki kĩngĩ. Thĩinĩ wa kĩoneki kĩu nĩndoonire akĩĩhaarĩria kũherithia andũ na mwaki. Naguo mwaki ũgĩcina iria rĩrĩa iriku na ũkĩambĩrĩria gũcina thĩ. 

5  Ngĩũka o ngiuga atĩrĩ, “MWATHANI Ngai, kirĩrĩria andũ aaku! Mangĩkĩhota kũhonoka atĩa? Nĩ andũ aniini na matarĩ na hinya o na haniini!” 

6  MWATHANI agĩkĩĩricũkwo akiuga atĩrĩ, “O naguo ũndũ ũcio wona ndũgwĩkĩka.” Kĩoneki gĩa kabirũ 

7  Ningĩ MWATHANI akĩnyonia kĩoneki o kĩngĩ. Kĩonekiinĩ kĩu ndamuonire arũngiĩ rũthingoinĩ rwakithĩĩtio na kabirũ, naake anyiitĩĩte kabirũ na guoko gwake. 

8  Agĩcooka akĩnjũũria atĩrĩ, “Amosi, nĩ kĩĩ ũrona?” Na niĩ ngĩcookia atĩrĩ, “Ndĩrona kabirũ.” Naake akĩnjĩĩra atĩrĩ, “Ndĩragatũmĩra nĩ geetha nyonanie atĩ andũ aakwa mahaana o ta rũthingo ruogomu na atĩ ndirĩ hingo ĩngĩ ngericũkwo njage kũmaherithia. 

9  Atĩrĩĩrĩ, kũndũ kũrĩa gũtũũgĩru kũrĩa njiarwa cia Isaaka ithaathayagĩria nĩgũgũthario. Nakuo kũndũ kũrĩa gũtheru gwa Isiraeli gũtigwo kũrĩ maganjo. Ningĩ nĩngaaniina ũthamaki wa Jeroboamu na rũhiũ rwa njora.” Amosi na Amazia 

10  Hĩndĩ ĩyo Amazia ũrĩa warĩ mũthĩnjĩri Ngai kũu Betheli agĩgĩtũmĩra Jeroboamu mũthamaki wa Isiraeli ribooti akĩmwĩra atĩrĩ, “Amosi-rĩ, nĩaracoocera ũhoro waku thĩinĩ wa andũ a Isiraeli, na mĩario yake nĩkũharagania bũrũri. 

11  Tondũ aroiga atĩrĩ, ‘Jeroboamu akooragĩrwo mbaarainĩ, nao andũ a Isiraeli nĩmagaatahwo marutwo bũrũriinĩ wao mathaamio.’ ” 

12  Amazia agĩcooka akĩĩra Amosi atĩrĩ, “Wee mũrathi ũyũ! Nĩũtororeetie! Cooka kwanyu Juda ũkarathĩre moohoro kuo! Reke o nao makũrĩhe nĩ ũndũ wa ũrathi ũcio. 

13  Ndũgũcooka kũrathĩra ũhoro rĩngĩ gũũkũ Betheli. Gũũkũ Betheli-rĩ nĩkuo mũthamaki ookaga gũthaathaĩria na nĩkuo Hekaarũ ĩrĩa nene.” 

14  Amosi agĩcookeria Amazia atĩrĩ, “Niĩ-rĩ, ndirathaga maũndũ atĩ nĩ geetha heeo mbia. Niĩ ndĩ mũndũ wa kũrĩithia na wa kũbaaragĩrĩra mĩkũyũ. 

15  No MWATHANI nĩandigithirie wĩra wa kũrĩithia, akĩnjatha njũke ndathĩre andũ aake a Isiraeli moohoro. 

16  Kwoguo rĩu tathikĩrĩria ũrĩa MWATHANI ekuuga: ‘Wee ũranjĩĩra atĩ ndigaacooke kũratha ũhoro mũũru na ndigaacooke kwaria ũũru igũrũ rĩa Isiraeli.’ 

17  No rĩĩrĩ, MWATHANI egũkwĩra atĩrĩ wee Amazia, ‘Mũtumia waku agũtuĩka mũmaraaya wa na kũu njĩrainĩ, nacio ciana ciaku ikooragĩrwo mbaarainĩ. Mũgũnda waku nĩũkaagayanio ũheeo andũ angĩ; wee ũgaakuĩra bũrũriinĩ mũgeni. Ningĩ gũtirĩ hingo andũ a Isiraeli matakaarutwo bũrũriinĩ wao na mathaamio.’ ”

