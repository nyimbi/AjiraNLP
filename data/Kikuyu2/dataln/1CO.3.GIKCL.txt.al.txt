1  Aariũ na aarĩ a Ithe witũ, inyuĩ ndingĩahotire kũmwarĩria ta ũrĩa ingĩarĩria andũ arĩa marĩ na Roho wa Ngai; ndamwarĩirie ta andũ a thĩ, kana o ta twana thĩinĩ wa Kristũ. 

2   Ndamũheire iria amu ndingĩamũheire irio nyũmũ tondũ mũtingĩahotire gũcirĩa, na o na rĩu mũtirĩ mũratuĩka a kũhota gũcirĩa, 

3  tondũ o na rĩu mũikaraga o ta andũ a thĩ. Amu rĩrĩa kwĩ na ũiru na ngarari gatagatĩinĩ kaanyu-rĩ, githĩ ti kuonania atĩ mũrĩ o a thĩ ĩno na mũikaraga kũringana na ũrĩa ĩhaana? 

4   Tondũ rĩrĩa ũmwe wanyu ekuuga, “Niĩ ndĩ wa Paũlũ,” naake ũrĩa ũngĩ akoiga, “Niĩ ndĩ wa Apolo,” githĩ mũtigĩĩkaga o ta andũ a thĩ? 

5  Apolo akĩrĩ ũ? O naake Paũlũ nũũ? Ithuĩ tũrĩ o ndungata cia Ngai ciamũreeheire wĩtĩkio. Ithuĩ o mũndũ aarutaga wĩra ũrĩa aheetwo nĩ Mwathani: 

6   Niĩ ndahandire mbegũ, naake Apolo agĩciitĩrĩria maaĩ, no Ngai nĩ we watũmire ikũre. 

7  Kwoguo ũrĩa ũhandaga na ũrĩa ũitagĩrĩria maaĩ matirĩ bata; ũrĩa ũrĩ bata nĩ Ngai ũrĩa ũtũmaga ikũre. 

8  Hatirĩ ũtiganu wa mũhandi kana mũitĩrĩria wa maaĩ; Ngai akaarĩha o mũndũ mũcaara kũringana na wĩra wake. 

9  Tondũ ithuĩ tũrutithanagia wĩra na Ngai, na inyuĩ nĩ inyuĩ mũgũnda wa Ngai. Inyuĩ nĩ inyuĩ mwako wa Ngai. 

10  Kũringana na wega ũrĩa ndaheirwo nĩ Ngai, ta mwakithia ũrĩa mũũgĩ niĩ ndaakire mũthingi, naake mũndũ ũngĩ nĩaraaka igũrũ rĩaguo. No mũndũ o wothe nĩakĩmenyagĩrĩre egwaka igũrũ rĩaguo atĩa. 

11  Gũtirĩ mũthingi ũngĩ mũndũ angĩaka tiga ũrĩa ũrĩĩkĩĩtie gwakwo nĩ Ngai, na Jesũ Kristũ nĩ we mũthingi ũcio. 

12  Mũndũ no aake igũrũ rĩa mũthingi ũcio na thahabu kana betha, kana mahiga ma goro, kana mbaaũ, kana nyeki o na kana rũũa. 

13  No rĩĩrĩ, wĩra wa mũndũ o mũndũ nĩũkaamenyeka hĩndĩ ĩrĩa Mũthenya wa Kristũ ũgaatũma wĩra ũcio wonekane. Amu mũthenya ũcio, mwaki nĩũkaamenyithania wĩra wa o mũndũ; wĩra ũcio ũkaagerio na mwaki nĩguo ũmenyeke ũrĩa ũhaana. 

14  Angĩkorwo kĩrĩa mũndũ aakire igũrũ rĩa mũthingi ũcio nĩgĩgeetiiria mwaki, nĩakaamũkĩra mũcaara. 

15  No angĩkorwo kĩrĩa gĩakirwo nĩgĩkaahĩa, ũrĩa wagĩakire nĩagaathiĩ hathara, no we mwene nĩakaahonoka o ta ũrĩa mũndũ angĩhonoka agereire mwakiinĩ. 

16   Atĩrĩĩrĩ, kaĩ mũtooĩ atĩ inyuĩ mũrĩ Hekaarũ ya Ngai, na atĩ Roho wa Ngai aikaraga thĩinĩ wanyu? 

17  Hakĩrĩ ũguo-rĩ, mũndũ angĩthũũkia Hekaarũ ya Ngai, Ngai naake nĩakaamũthũũkia nĩ gũkorwo Hekaarũ ya Ngai nĩ theru, na inyuĩ nĩ inyuĩ Hekaarũ ĩyo. 

18  Gũtikaagĩe mũndũ ũkwĩheenia. Angĩkorwo gatagatĩinĩ kaanyu nĩharĩ mũndũ wĩciiragia atĩ nĩ mũũgĩ na ũũgĩ wa matukũinĩ maya, nĩatuĩke kĩrimũ nĩ geetha agĩtuĩke mũũgĩ. 

19   Tondũ ũũgĩ wa thĩ ĩno nĩ ũrimũ mbere ya Ngai, amu nĩkwandĩkĩĩtwo atĩrĩ, “Ngai nĩategaga arĩa oogĩ na ũũgĩ wao;” 

20   o na gũkaandĩkwo handũ hangĩ atĩrĩ, “Mwathani nĩoĩ atĩ meciiria ma arĩa oogĩ matirĩ bata.” 

21  Kwoguo mũndũ o ũrĩkũ ndakaae kwĩraha nĩ ũndũ wa maũndũ marĩa andũ mangĩĩka, tondũ maũndũ moothe nĩ maanyu: 

22  Paũlũ, Apolo na Petero; o na thĩ ĩno, muoyo, gĩkuũ, indo cia matukũ maya na cia matukũ marĩa magooka, icio ciothe nĩ cianyu. 

23  Inyuĩ na inyuĩ mũrĩ a Kristũ, naake Kristũ nĩ wa Ngai.

