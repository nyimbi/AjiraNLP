1  Ayubu agĩcookia atĩrĩ, 

2  “O na ũũmũũthĩ ngũthiĩ o na mbere gũteta ndĩ na marũrũ, tondũ Ngai nĩahũũrĩĩte o na ngĩcaayaga. 

3  Korwo nĩnjũũĩ kũrĩa ingĩmuona no thiĩ kuo. 

4  No ndĩmũmenyithie mateta maakwa, na ndĩmuonie ihooto ciakwa. 

5  No nyende kũmenya ũrĩa angĩnjĩĩra, na ũrĩa angĩnjookeria. 

6  Ngai no ahũthĩre ũhoti wake mũnene kũũnjũkĩrĩra? Aaca, no athikĩrĩrie ngĩaria. 

7  Tondũ ndirĩ ũcuuke, no nyũmĩrĩrie gũcookanĩria naake; no oonanie ũrĩa itarĩ na mahĩtia o na atĩa. 

8  “Ndĩmũcarĩĩtie mwena wa irathĩro, na ndimuone; ngamũcaria mwena wa ithũĩro, ngamwaga. 

9  Akoreetwo akĩruta wĩra mwena wa na rũgongo na wa na kĩanda, no ndirĩ ndĩramuona. 

10  No rĩĩrĩ, nĩoĩ mĩthiĩre yakwa yothe; angĩnduĩria, ndarĩ mahĩtia angĩona. 

11  Ndiumaga njĩrainĩ ciake, na ndikeruraga na kũngĩ o na atĩa. 

12  Ndirĩ ndatiganĩria maathani maake; ndũire hingagia wendi wake. 

13  Ngai ndagarũrũkaga, na gũtirĩ mũndũ ũngĩmũkararia; eekaga o ũrĩa ekuona kwagĩrĩire. 

14  Ũrĩa ekwenda gwĩka na niĩ, nĩguo egwĩka, na ũcio no ũndũ ũmwe wa marĩa maingĩ me meciiriainĩ maake. 

15  Nĩkĩo nyinainaga ndĩ harĩ we, na ngaigua guoya ndeciiria ũhoro ũcio. 

16  Ngai nĩagithĩĩtie ngoro yakwa hinya; Mwene Hinya Wothe nĩanjĩguithĩĩtie guoya. 

17  Ti nduma ĩmakĩĩtie, o na ti nduma ĩnduruurĩĩtie; nĩ Ngai ũmakĩĩtie.

