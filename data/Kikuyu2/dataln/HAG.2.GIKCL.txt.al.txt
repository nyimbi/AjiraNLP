1  Atĩrĩĩrĩ, mũthenya wa mĩrongo ĩrĩ na ũmwe wa mweri wa mũgwanja, mwakainĩ o ro ũcio wa keerĩ wa wathani wa mũthamaki Dario, MWATHANI nĩaririe rĩngĩ ahũthĩrĩĩte mũnabii Hagai. 

2  Eerire Hagai aarĩrie Zerubabeli mũrũ wa Shealitieli barũũthi wa Juda, Mũthĩnjĩri Ngai Ũrĩa Mũnene Joshua mũrũ wa Jehozadaku, o na andũ oothe, amoorie atĩrĩ, 

3   “Nũũ ũtigarĩĩte gatagatĩinĩ kaanyu wonire riiri ũrĩa Hekaarũ ya mbere yarĩ naguo? Rĩu mũrona ĩno ĩhaana atĩa? Githĩ ndĩhaana ta kĩndũ hatarĩ? 

4  No rĩĩrĩ, tigaai gũkua ngoro. Thiĩi na mbere na wĩra, amu ndĩ hamwe na inyuĩ. 

5   Rĩrĩa muoimire Misiri nĩndamwĩrĩire atĩ nĩndĩkoragwo hamwe na inyuĩ hĩndĩ ciothe. O na rĩu ndĩ o hamwe na inyuĩ, kwoguo tigaai gwĩtigĩra.” 

6   MWATHANI Mwene Hinya Wothe ekuuga atĩrĩ, “Ihinda rĩtarĩ iraaya, nĩndĩinainia igũrũ, thĩ na iria. 

7  Ningĩ nĩndĩinainia ndũũrĩrĩ ciothe, mĩthiithũ yacio yothe ĩreehwo gũũkũ nĩ geetha njiyũrie hekaarũ ĩno na riiri. 

8  Atĩrĩĩrĩ, betha na thahabu ciothe nĩ ciakwa. 

9  Hekaarũ ĩno ĩraakwo ĩgũkorwo ĩrĩ na riiri gũkĩra ĩrĩa ya mbere. Nĩngũtũma andũ aakwa magaacĩre gũũkũ na magĩe na thaayũ.” Ũguo nĩguo MWATHANI Mwene Hinya Wothe oiga. Mũnabii kũhooya athĩnjĩri Ngai kĩrĩra 

10  Mũthenya wa mĩrongo ĩĩrĩ na ĩna wa mweri wa kenda, mwakainĩ wa keerĩ wa wathani wa mũthamaki Dario, MWATHANI nĩarĩirie mũnabii Hagai o rĩngĩ. 

11  Aamwĩrire ũũ: “Tahooya athĩnjĩri Ngai kĩrĩra, ũmoorie atĩrĩ, 

12  ‘Mũndũ angĩruta nyama ĩmwe ya iria nyamũre kuuma igongoonainĩ, akuue nyama ĩyo na ruuno rwa nguo yake-rĩ, nguo ĩyo yake ĩngĩhuutia mũgate o wothe, irio iria nduge, ndibei, maguta ma mĩtamaiyũ, o na kana irio ingĩ cia mũthemba o wothe-rĩ, no ĩtũme irio icio o nacio ituĩke nyamũre?’ ” Rĩrĩa athĩnjĩri Ngai mooririo kĩũria kĩu macookirie atĩrĩ, “Aaca, ndĩngĩtũma ituĩke nyamũre.” 

13   Hagai agĩcooka akĩmooria atĩrĩ, “Mũndũ ũrĩ na thaahu na ũndũ wa kũhuutia kĩimba, angĩhuutia indo icio-rĩ, ũndũ ũcio no ũtũme indo icio igĩe na thaahu?” Athĩnjĩri Ngai magĩcookia atĩrĩ, “Ĩĩ, ũndũ ũcio no ũtũme.” 

14  Hagai agĩkĩmeera atĩrĩ, “MWATHANI aroiga atĩ ũguo noguo andũ a bũrũri ũyũ mahaana o na indo ciothe iria makũragia. Nĩ ũndũ ũcio kĩrĩa gĩothe marutagĩra kĩgongoonainĩ kĩrĩ na thaahu.” MWATHANI kwĩranĩra kĩraathimo 

15  MWATHANI arooria atĩrĩ, “Kaĩ mũtarona ũrĩa mwĩkĩĩtwo? Mũtanaambĩrĩria gwaka rĩngĩ Hekaarũ-rĩ, 

16  mũndũ arathiaga hĩbainĩ ya ngano ehokeete gũkora kiro magana meerĩ agakora o igana. Ningĩ mũndũ arathiaga mũtũngiinĩ wa ndibei erĩgĩrĩire gũtaha rita igana rĩmwe agakora o rita mĩrongo ĩna. 

17  Ndamũrekeirie mbaa na mbura ya mbembe icine na ithũũkie indo ciothe iria mwakũragia, no mũtiigana kwĩrira. 

18  Kuuma ũũmũũthĩ, mweri mĩrongo ĩĩrĩ na inya mweri wa kenda rĩrĩa mũthingi wa Hekaarũ warĩĩka, nĩmũkuona ũrĩa gũgũcooka kũhaana. 

19  Atĩrĩĩrĩ, o na gũtuĩka gũtirĩ irio itigaire, na ningĩ mĩthabibũ, mĩkũyũ, mĩkongomanga o na mĩtamaiyũ ndĩciarĩĩte-rĩ, kuuma ũũmũũthĩ nĩngwambĩrĩria kũmũraathima.” MWATHANI kũhe Zerubabeli kĩĩranĩro 

20  Mũthenya o ro ũcio wa mĩrongo ĩĩrĩ na ĩna wa mweri wa kenda, MWATHANI nĩarĩirie Hagai o rĩngĩ. 

21  Arĩria Zerubabeli, barũũthi wa Juda ũmwĩre atĩrĩ, “Nĩnjerekeire kũinainia igũrũ na thĩ. 

22  Nĩngũng'aũrania moothamaki na niine maahinya maamo. Nĩngũng'aũrania ngaari cia mbarathi na arĩa mathiaga macihaicĩĩte. Mbarathi nĩigũkua, nao arĩa mathiaga macihaicĩĩte mooragane o eene. 

23  Mũthenya ũcio nĩndĩkuoya wee Zerubabeli mũrũ wa Shealitieli, ndungata yakwa, ngũtue wa gwathanaga na rĩĩtwa rĩakwa. Wee nĩ we thuurĩĩte.” Ũguo nĩguo MWATHANI Mwene Hinya Wothe oiga.

