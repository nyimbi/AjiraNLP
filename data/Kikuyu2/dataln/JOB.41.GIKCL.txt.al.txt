1   “No ũhote kũnyiita ndamaathia ĩrĩa ĩĩtagwo Leviathani na ndwano? No ũhote kũmĩoha kanua na mũkanda? 

2  No ũhote kũmĩĩkĩra mũkanda iniũrũ, kana ũtũrĩkie rũthĩa rwayo na ndwano? 

3  No ĩgũthaithe ũmĩrekererie ĩĩthiĩre, kana ĩkũũrie ũmĩiguĩre tha? 

4  No ĩthondeke kĩrĩĩkanĩro nawe ĩtũũre ĩgũtungatagĩra tene na tene? 

5  No ũmĩohe ta nyoni ũthaakage nayo, kana ũmĩĩkĩre rũrigi ndungata ciaku cia airĩĩtu mathaakage nayo? 

6  Ategi a thamaki no mahĩtahĩtane makĩmĩgũra, kana ahũũri mbiacara mang'eng'ane makĩmĩgayana? 

7  No ũmĩtheecange ngoothi ya yo na mĩguĩ, kana ũmĩtiihangie mũtwe na matimũ? 

8  Ũromĩhuutia na guoko; ũngĩhũũrwo mbaara ũtakaariganĩrwo, na ndũngĩkaageria kũmĩhuutia rĩngĩ! 

9  “Kuona ndamaathia ĩyo ĩĩtagwo Leviathani kuo gwiki gũtũmaga mũndũ oorwo nĩ hinya na aringĩke. 

10  Angĩkorwo gũtirĩ mũndũ ũrĩ ũcamba wa kũmĩarahũra-rĩ, nũũ ũngĩkĩrũũgamana na niĩ? 

11  Nũũ ndĩ thiirĩ naake nĩguo ndĩmũrĩhe ? Kĩrĩa gĩothe kĩrĩ gũũkũ thĩ nĩ gĩakwa! 

12  “Nĩngũthiĩ na mbere gũkwĩra ũhoro wa magũrũ ma ndamaathia ĩyo, o na gũtaarĩria ũrĩa ĩrĩ ũcamba na hinya. 

13  Nũũ ũngĩhota kũũnũra rũũa rwayo? Nũũ ũngĩhota gũtũrĩkania rũũa rũu rwayo rũũmũ ta gĩcango? 

14  Nũũ ũngĩũmĩrĩria kũmĩathamia kanua? Kanua kaayo kaiyũire magego ma kũmakania! 

15  Mũgongo wayo ũthondekeetwo na ngũũcĩ ihaana ngo inyiitithanĩĩtio ikarũma, nyũmũ o ta ihiga. 

16  Ngũũcĩ ĩmwe inyiitaine na iria ingĩ ũguo atĩ, o na rĩera rĩtingĩtoonyera hau inyiitithanĩirio. 

17  Ningĩ itumanĩĩtio ikanyiitana ũguo atĩ, itingĩtigithũkanio na ĩrĩa ĩngĩ. 

18  Yathimũraga hakoima ũtheri; maitho maayo makengaga ta ũtheri wa riũa rĩkĩratha. 

19  Kanua kaayo koimaga mwaki ũrarĩrĩmbũka, na gakarathũka thandĩ. 

20  Maniũrũ maayo marutaga ndoogo ta nyũngũ ĩgĩtherũka kana ta mathanjĩ marahĩa. 

21  Mĩhũũmũ ya yo ĩgwatagia makara magaakana, na rũrĩrĩmbĩ rũkoima kanuainĩ kaayo. 

22  Ngingo ya yo ĩrĩ hinya ũguo atĩ, wa gũcemania nayo no kũinaina ainainaga nĩ guoya. 

23  Ngũũcĩ cia mwĩrĩ wayo ikomanĩire ũguo atĩ, itingĩũnũrĩka o na atĩa. 

24  Nĩ nyũmũ ngoro o ta ihiga; nĩ nyũmũ o ta ihiga rĩa gĩthĩi. 

25  Rĩrĩa yetiira, andũ arĩa marĩ hinya no kũmaka mamakaga; mahũũrĩkaga magathira hinya nĩ guoya. 

26  Rũhiũ rwa njora rũtingĩmĩtiihia; o na ndĩngĩtiihio nĩ itimũ, mũguĩ, kana itimũ rĩa mwenjerere. 

27  Yunangaga cuuma ta arĩ rũũa rwa ngano, na gĩcango ta arĩ mũtĩ mũbuthu. 

28  Mĩguĩ ndĩngĩtũma yũre; kũmĩhũũra na mahiga no ta kũmĩhũũra na nyeki. 

29  Njũgũma no ta mahuti harĩ yo; nĩgũthekerera ĩthekagĩrĩra andũ makĩmĩikĩria matimũ. 

30  Ngũũcĩ cia nda ya yo ihaana ngĩo; itigaga mũgirito wayo ndakainĩ o ta icembe rĩgĩcimba. 

31  Itũmaga iria rĩhũyũke o ta maaĩ magĩtherũka, na ĩgatũma rĩrute mũhũũyũ o ta maguta maratherũka. 

32  Ĩthiaga ĩtigĩĩte mũkirito ũgũkenga thuutha wayo; mũndũ no gwĩciiria atĩ iria nĩriumĩĩtie mbuĩ. 

33  Gũtirĩ kĩũmbe kĩngĩ kĩhaanaine nayo thĩ yothe; nĩ kĩũmbe gĩtarĩ guoya o na haniini. 

34  Nĩnyararaga o na nyamũ iria njĩtĩĩi mũno; nĩ mũthamaki wa nyamũ ciothe cia gĩthaka.”

