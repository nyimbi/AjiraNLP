1  Rekeei wendani ũtuĩke muorooto wanyu, na mwĩriragĩrie mũno iheeo cia kĩĩroho, na makĩria kĩheeo gĩa kũhunjia ũhoro wa Ngai. 

2  Mũndũ ũrĩa waragia na thiomi ndakoragwo akĩarĩria andũ no akoragwo akĩarĩria Ngai, tondũ andũ matitaũkagĩrwo nĩ ũrĩa aroiga; akoragwo akĩneana hitho cia ũhoro wa ma ahotithĩĩtio nĩ hinya wa Roho. 

3  No mũndũ ũrĩa ũheanaga ũhoro wa Ngai akoragwo akĩarĩria andũ akamateithia, akamoomĩrĩria, na akamahooreria. 

4  Mũndũ ũrĩa waragia na thiomi ng'eni eteithagia arĩ o wiki, no ũrĩa ũheanaga ũhoro wa Ngai ateithagia kanitha wothe. 

5  No nyende inyuothe mũkorwo mũkĩaria na thiomi ng'eni, no makĩria ingĩenda mũno inyuothe mũkorwo na kĩheeo gĩa kũheana ũhoro wa Ngai. Tondũ mũndũ ũrĩa ũheanaga ũhoro wa Ngai arĩ bata gũkĩra ũrĩa waragia na thiomi ng'eni, tiga no hakorirwo na ũrĩa ũhotaga gũtaũra thiomi nĩguo ateithie kanitha wothe. 

6  Rĩu aariũ na aarĩ a Ithe witũ, ingĩũka kũrĩ inyuĩ ngĩaragia na thiomi ng'eni ndamũteithia na kĩ? Hatirĩ ũndũ o na ũmwe ingĩmũteithia naguo ingĩmũteithia o rĩrĩa ngũmũguũrĩria ũhoro kuuma kwĩ Ngai, kana rĩrĩa ngũmuongerera ũũgĩ, ũrathi, o na kana ũrutani. 

7  Hakĩrĩ ũguo-rĩ, mũndũ angĩmenya atĩa nĩ kĩĩ kĩrainwo angĩkorwo mĩgambo ya indo iria ihũthagĩrwo cia kũina na itirĩ muoyo ta mũtũũrirũ kana kĩnanda, itingĩkũũrĩkana? 

8  Ningĩ angĩkorwo mũhũũri wa kĩng'oora ndanagambia ũrĩa kĩagĩrĩire-rĩ, nũũ ũngĩĩhaarĩria gũthiĩ mbaara? 

9  O na inyuĩ rĩrĩa mũkwaria na thiomi ng'eni itekũmenyeka-rĩ, nũũ ũngĩmenya ũrĩa mũroiga? Na githĩ mũtikĩhaana ta mũrakĩarĩria rũhuuho? 

10  Thĩinĩ wa thĩ nĩkũrĩ thiomi nyingĩ na gũtirĩ o na rũmwe rũtarĩ ũrĩa ruugĩĩte. 

11  Angĩkorwo ndiũĩ rũthiomi rũrĩa rũraario-rĩ, mũndũ ũrĩa ũrarwaria nĩ mũgeni harĩ niĩ, na o na niĩ ndĩ mũgeni harĩ we. 

12  Ũguo noguo o na inyuĩ, tondũ nĩmwĩriragĩria mũno kũgĩa na iheeo cia Roho-rĩ, no mũhaka mũcihũthagĩre nĩ ũndũ wa gwaka kanitha. 

13  Na rĩĩrĩ, mũndũ ũrĩa waragia na thiomi ng'eni, nĩahooe aheeo hinya wa gũcitaũra. 

14  Nĩ amu ingĩhooya na thiomi ng'eni, roho wakwa nĩguo ũrahooya, no meciiria maakwa matirĩ hamwe naguo. 

15  Ngũgĩĩka atĩa rĩu? Ngũhooya na roho na hooe na meciiria; nyine na roho o na nyine na meciiria. 

16  Ũngĩkĩhooya na kĩĩroho giiki-rĩ, mũndũ ũrĩa mũrĩ naake angĩkiuga “Ameni” atĩa mahooyainĩ maaku ma gũcookia ngaatho na ndarakĩmenya ũrĩa ũroiga? 

17  Wahota gũcookia ngaatho na mahooya meega mũno no mũndũ ũrĩa mũrĩ naake aage gũteithĩka o na haniini. 

18  Nĩngũcookeria Ngai ngaatho tondũ nĩnjaragia na thiomi ng'eni makĩria maanyu inyuothe. 

19  No kanithainĩ ingĩenda kwaria ciugo ithaano iria andũ mekũmenya, nĩguo ndĩmarute maũndũ gũkĩra kwaria ciugo ngiri ikũmi na thiomi ng'eni. 

20  Aariũ na aarĩ a Ithe witũ, tigaai gũtuĩka ta ciana meciiriainĩ maanyu; nĩ kaba mũtuĩke ta tũkenge maũndũinĩ marĩa mooru, no meciiriainĩ mũtuĩke agima. 

21   Thĩinĩ wa Maandĩko Mwathani ekuuga atĩrĩ: “Ngaarĩria andũ aya na thiomi ng'eni, ngaamaarĩria na tũnua twa ageni, no o na ndeeka ũguo, matikaanjigua.” 

22  Kwoguo kĩheeo gĩa kwaria na thiomi ng'eni ti rũũri rwa andũ arĩa meetĩkĩĩtie, no nĩ rwa arĩa mateetĩkĩĩtie. No kĩheeo gĩa kũheana ũhoro wa Ngai nĩ kĩa arĩa meetĩkĩĩtie, ti kĩa arĩa mateetĩkĩĩtie. 

23  Atĩrĩĩrĩ, kanitha wothe ũngĩcemania andũ oothe maambĩrĩrie kwaria na thiomi ng'eni, andũ arĩa matarĩ Akristiano kana arĩa mateetĩkĩĩtie mangĩtoonya githĩ matingĩmwĩta agũrũki? 

24  No inyuothe mũngĩkorwo mũkĩheana ũhoro wa Ngai, mũndũ ũtarĩ Mũkristiano kana mũndũ ũteetĩkĩĩtie angĩtoonya ũrĩa ekũigua kuuma harĩ inyuothe nĩguo ũngĩmũciirithia na ũtũme amenye meehia maake. 

25  Maũndũ marĩa mahithe thĩinĩ wa ngoro yake nĩmekwĩyonania, naake acooke aturie ndu ahooe Ngai akiuge atĩrĩ, “Nĩ ma Ngai arĩ hamwe na inyuĩ!” Mũtaratara thĩinĩ wa kanitha 

26  Aariũ na aarĩ a Ithe witũ, ndĩrenda kuuga atĩrĩĩrĩ, hĩndĩ ĩrĩa mwĩ na ngwatanĩro ya mahooya mũndũ ũmwe ahota gũkorwo na rwĩmbo, ũngĩ ũrutani, ũngĩ ũhoro aguũrĩirio nĩ Ngai, ũngĩ ũhoro ekwaria na thiomi ng'eni na ũngĩ gũtaarĩria ũrĩa kũreerwo. Maũndũ macio moothe nĩmeekagwo na muorooto wa gwaka kanitha. 

27  Angĩkorwo nĩmũkwaria na thiomi ng'eni, nĩkwarie andũ eerĩ na makĩingĩha atatũ, o mũndũ thuutha wa ũrĩa ũngĩ, na o mũndũ akĩaria ũngĩ agakorwo agĩtaũra. 

28  No angĩkorwo gũtirĩ mũndũ wa gũtaũra, mũndũ ũcio wa kwaria na thiomi ng'eni nĩakire thĩinĩ wa kanitha; nĩeyarĩrie na ngoro yake na aarĩrie Ngai. 

29  Nao andũ arĩa mekũheana ũhoro wa Ngai nĩmaarie eerĩ kana atatũ, nao acio angĩ magĩthuuthuurie mĩario ĩyo. 

30  No rĩĩrĩ, mũndũ ũmwe akĩaria, mũndũ ũngĩ wa acio marĩ ho angĩguũrĩrio ũhoro nĩ Ngai, mũndũ ũcio ũraaria nĩakire. 

31  Inyuothe no mũheane ũhoro wa Ngai, o mũndũ akaheana thuutha wa ũrĩa ũngĩ, nĩguo arĩa angĩ oothe merute, na oothe magĩteithĩke. 

32  Kĩheeo gĩa kũheana ũhoro wa Ngai nĩkĩmenyererwo nĩ mũndũ ũrĩa ũraaria, 

33  amu Ngai ti Ngai wa kũhũũrithania andũ nĩ Ngai wa thaayũ. O ta ũrĩa kũhaana makanithainĩ moothe ma andũ a Ngai, 

34  atumia me thĩinĩ wa kanitha maagĩrĩirwo nĩ gũkorwo makirĩĩte. Amu matiĩtĩkĩrĩĩtio kwaria, no maagĩrĩirwo nĩgwathĩka o ta ũrĩa Watho wa Ayahudi uugĩĩte. 

35  Angĩkorwo nĩkũrĩ na ũndũ mangĩenda kũmenya wega-rĩ, nĩmooragie athuuri aao me mũciĩ, tondũ nĩ ũndũ wĩ thoni mũtumia kwaria thĩinĩ wa kanitha. 

36  Ũhoro wa Ngai-rĩ, nĩ inyuĩ hiihi mwoimire naguo? Kana hiihi no inyuĩ inyuiki ũkinyĩire? 

37  Angĩkorwo mũndũ nĩegwĩciiria nĩ mũnabii kana arĩ na kĩheeo gĩa kĩĩroho nĩagĩrĩirwo nĩkũmenya atĩ, ũhoro ũyũ ndamwandĩkĩra nĩ watho kuuma kwĩ Mwathani. 

38  Mũndũ ũrĩa ũtooĩ ũguo o naake Ngai nderũmbũyanagia naake. 

39  Kwoguo aariũ na aarĩ a Ithe witũ, rekeei meciiria maanyu meciiragie ũhoro wa kũheana ũhoro wa Ngai, no mũtikarigagĩrĩrie ũhoro wa kwaria na thiomi ng'eni. 

40  No rĩĩrĩ, maũndũ moothe nĩmeekagwo wega na mũtaratara ũrĩa wagĩrĩire.

