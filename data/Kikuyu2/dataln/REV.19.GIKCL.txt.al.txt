1  Thuutha wa ũguo ngĩigua mũgambo mũnene watariĩ ta wa andũ gĩkundi kĩnene kũu igũrũ matuinĩ makiuga atĩrĩ, “Haleluya! Ũhonokio na riiri na hinya nĩ cia Ngai witũ, 

2   amu gũtuanĩra gwake nĩ kwa ma, na gwa kĩhooto! Ngai nĩatuĩrĩire mũmaraaya ũrĩa mũnene ũrĩa ũrathũũkĩĩtie thĩ na ũmaraaya wake, na nĩamũherithĩĩtie nĩ ũndũ wa gũita thakame ya ndungata ciake.” 

3   Ningĩ makiuga rĩngĩ atĩrĩ, “Haleluya! Ndoogo ya mwaki ũrĩa ũramũcina ĩgũtũũra yambataga na igũrũ kinya tene na tene!” 

4  Nao athuuri arĩa mĩrongo ĩĩrĩ na ana, o hamwe na ciũmbe inya iria i muoyo makĩgũa thĩ, magĩthaathaiya Ngai ũrĩa ũikarĩire gĩtĩ kĩa ũnene makiugaga atĩrĩ, “Ameni! Haleluya!” Iruga rĩa ũhiki wa Gatũrũme 

5   Ningĩ mũgambo ũkiuma gĩtĩinĩ kĩa ũnene ũkiuga atĩrĩ, “Ngai witũ nĩakumio nĩ inyuĩ inyuothe ndungata ciake, o inyuĩ andũ oothe anene na anyiinyi arĩa mamũheete gĩtĩĩo!” 

6   Ningĩ ngĩigua mũgambo ta wa andũ gĩkundi kĩnene ũrĩa wagambaga ta wa ndururumo nene mũno, kana ta wa marurumĩ manene mũno ũkiuga atĩrĩ, “Haleluya! Mwathani Ngai witũ ũrĩa Mwene Hinya Wothe nĩ Mũthamaki! 

7  Nĩtũkeneei na tũcanjamũke; nĩtũgooceei ũnene wake! Amu ũhiki wa Gatũrũme nĩmũkinyu, na mũhiki wake nĩehaarĩirie. 

8  Naake mũhiki nĩanengereetwo nguo theru ya gataani ĩrahenia eekĩre.” (Nguo ya gataani nĩ ciĩko iria njega cia andũ a Ngai.) 

9   Ningĩ ngĩcooka ngĩĩrwo nĩ mũraika ũũ, “Andĩka atĩrĩ: Kũraathimwo nĩ andũ arĩa meetĩirwo iruga rĩa ũhiki wa Gatũrũme.” Agĩcooka akĩnjĩĩra atĩrĩ, “Ciugo ici cia Ngai nĩ cia ma.” 

10  Na niĩ ngĩkĩĩgũithia thĩ magũrũinĩ maake ndĩmũthaathaiye, no we akĩnjĩĩra atĩrĩ, “Ndũgeeke ũguo! Niĩ ndĩ ndungata o ta we, o na ta andũ arĩa angĩ meetĩkĩĩtie arĩa makoragwo marũmĩĩtie ũira wa Jesũ. Thaathaiya Ngai!” Nĩ ũndũ ũhoro wa ma ũrĩa Jesũ aamenyithanirie nĩguo ũtaaraga anabii makĩratha. Mũndũ ũikarĩire mbarathi njerũ 

11   Ningĩ ngĩcooka ngĩona igũrũ rĩhingũkĩĩte, na nĩkwarĩ na mbarathi njerũ. Naake mũndũ ũrĩa wamĩikarĩire eetagwo Mwĩhokeku na Wa ma; atuaga ciira na kĩhooto o na akarũa na kĩhooto. 

12   Maitho maake maahaanaga ta rũrĩrĩmbĩ rwa mwaki, naguo mũtwe wake nĩawĩkĩrĩĩte thũmbĩ nyingĩ. Nĩandĩkĩĩtwo rĩĩtwa, no gũtirĩ mũndũ ũngĩ ũrĩũĩ tiga o we wiki. 

13  Nguo ĩrĩa ehumbĩĩte nĩyatobokeetio thakameinĩ, na rĩĩtwa rĩake nĩ “Kiugo kĩa Ngai.” 

14  Mbũtũ cia ita iria irĩ igũrũ nĩciamũrũmĩrĩire ciikarĩire mbarathi njerũ, na igeekĩra nguo njerũ theru cia gataani. 

15   Kanuainĩ gaake nĩkwoimĩĩte rũhiũ rwa njora rũũgĩ, rũrĩa akaananga ndũũrĩrĩ naruo. Akaamariĩraga na rũthanju rwa cuuma na arangĩrĩrie ihihĩro rĩa ndibei ya maraakara mararĩrĩmbũka ma Ngai Mwene Hinya Wothe. 

16  Nguoinĩ yake o na kĩeroinĩ gĩake haandĩkĩĩtwo atĩrĩ, “Mũthamaki wa athamaki na Mwathani wa aathani.” 

17   Ngĩcooka ngĩona mũraika arũngiĩ riũainĩ. Naake akĩanĩrĩra nyoni iria ciũmbũkaga rĩerainĩ agĩciĩra atĩrĩ, “Ũkaai mũcookanĩrĩre hamwe nĩ ũndũ wa iruga rĩnene rĩa Ngai! 

18  Ũkaai mũrĩe mĩĩrĩ ya athamaki, ya arũithia a mbaara, ya njamba cia ita, ya mbarathi na ya arĩa maciikaragĩra, o na ya andũ oothe arĩa ngombo na arĩa matarĩ ngombo, arĩa anene na arĩa aniini!” 

19  Ngĩcooka ngĩona nyamũ ĩrĩa hamwe na athamaki a thĩ, na mbũtũ ciao cia ita macookanĩrĩire hamwe marũe na ũcio waikarĩire mbarathi, o hamwe na mbũtũ yake ya ita. 

20   Nayo nyamũ ĩyo ĩkĩnyiitwo, o hamwe na mũnabii wa maheeni ũrĩa waringaga ciama ĩ ho. (Ciama icio nĩcio mũnabii ũcio aahĩtithĩĩtie nacio andũ arĩa meekĩrĩĩtwo rũũri rwa nyamũ ĩyo, o na arĩa maathaathaĩĩtie mũhianano wayo.) Nyamũ ĩyo hamwe na mũnabii ũcio wa maheeni magĩikio icuainĩ rĩa mwaki wa ũbiriiti me muoyo. 

21  Acio angĩ nao makĩũragwo na rũhiũ rũrĩa ruumĩĩte kanuainĩ ka ũcio waikarĩire mbarathi, nacio nyoni ciothe ikĩrĩa nyama cia mĩĩrĩ yao o ta ũrĩa ingĩahotire.

