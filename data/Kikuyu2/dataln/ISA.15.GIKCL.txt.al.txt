1   Ĩno nĩ yo ndũmĩrĩri nditũ ĩrĩa yaheanirwo ĩkoniĩ Moabi. Matũũra ma Ari na Kiri maniinĩĩtwo ũtukũ o ũmwe, na bũrũri wa Moabi ũkirĩĩte ihooru ki. 

2  Andũ a Diboni moorĩire kũndũ gũtũũgĩru kũrĩa mathaathayagĩria makarĩrĩre kuo. Amoabi maragirĩka moigĩrĩirie, makĩrĩrĩra matũũra ma Nebo na Medeba. Oothe nĩmeenjeete njuĩrĩ na nderu moonanie ũrĩa manyiitĩĩtwo nĩ kĩeha. 

3  Andũ marathiĩ mehumbĩĩte nguo cia makũnia; kũgirĩka na kũrĩra nocio iraiguo ciathĩinĩ na nyũmba igũrũ. 

4  Andũ a Heshiboni na Eleale no kũrĩra mararĩra; kĩrĩro kĩao kĩraiguuo nĩ andũ marĩ Jahazu. Thigari cia Moabi no kũrĩra irarĩra ciugĩrĩirie ikĩinainaga nĩ guoya. 

5  Ngoro yakwa nĩkũrĩrĩra ĩrarĩrĩra Moabi, andũ arĩa matigarĩĩte maroorĩra matũũrainĩ ma Zoari na Egilathu Shelishiya. Marambata Luhithu o makĩrĩraga; meerekeire Horonaimu makĩrĩraga moigĩrĩirie nĩ ũrĩa kũniinanĩĩtwo. 

6  Maaĩ ma karũũĩ ka Nimirimu nĩ mahũu, ndeereinĩ ciako nyeki nĩkũũma ĩrooma; gũtirĩ kĩndũ kĩruru gĩtigarĩĩte. 

7  Andũ mararinga karũũĩ karĩa ke mĩtĩ hũgũrũrũinĩ ciako makuuĩĩte kĩrĩa gĩothe mahoteete kũhonokia. 

8  Kĩrĩro nĩkĩhunjĩĩte bũrũriinĩ wothe wa Moabi; nĩkĩiguĩtwo matũũrainĩ ma Egilaimu na Beerelimu. 

9  Atĩrĩĩrĩ, itũũrainĩ rĩa Diboni rũũĩ rũiyũire thakame; o na gũtuĩka ũguo, Ngai nĩaigĩire andũ aakuo maũndũ mooru gũkĩra ũguo. Andũ oothe arĩa matigarĩĩte Moabi nĩmekũũragwo.

