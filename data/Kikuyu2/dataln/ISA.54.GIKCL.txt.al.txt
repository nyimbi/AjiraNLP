1   Jerusalemu, ũtariĩ o ta mũndũ wa nja thaata ũtarĩ wagĩa na ciana. No rĩu wee ũtarĩ waigua ruwo rwa kũheeo mwana, kena na ũrũũhie, tondũ wee ũratiganĩirio, nĩũkũgĩa na ciana nyingĩ kũrũũga mũndũ wa nja ũrĩa ũtũũranagia na mũthuuriwe. 

2  Araramia hema ĩrĩa ũtũũraga, raiharaihia mĩkanda, ũgaathe hema na ũhande higĩ irũme wega. 

3  Nĩũkaaramia mĩhaka na mĩena yothe, ciana ciaku nĩikeegwatĩra mabũrũri na ciiyũrie matũũra marĩa rĩu matarĩ na andũ. 

4  Tiga kũmaka, ndũrĩ hingo ũgaaconorithio. Tiga gũkua ngoro, ndũkaamenererio rĩngĩ. Riganĩrwo nĩ gĩconoko gĩa kwaga kwĩhokeka kĩrĩa warĩ nakĩo wahika o ro ũguo. Tiga kũririkana ihooru rĩa hĩndĩ ĩrĩa wateetwo nĩ mũthuuriguo. 

5  Ũrĩa wakũũmbire-rĩ, nĩ we ũgũtuĩka mũthuuriguo, na rĩĩtwa rĩake nĩ MWATHANI Mwene Hinya Wothe. Ngai Ũrĩa Mũtheru wa Isiraeli nĩ we ũgũkũũrĩĩte na eetagwo Ngai Mwene thĩ yothe. 

6  Isiraeli, ũtariĩ o ta mũtumia atiganĩirio na akamenwo na ngoro nĩ mũthuuriwe, kana ta mũtumia waingatirwo arĩ mũhiki o ro ũguo. No rĩĩrĩ, MWATHANI nĩegũgũcookerera. Aroiga atĩrĩ, 

7  “Ndĩragũteete kwa ihinda iniini, no rĩu ndĩragũcookerera na wendo mũnene. 

8  Ndĩragũthengeire kwa ihinda ndĩ na maraakara maingĩ, no ngũgũcookerera na wendo ũtagaathira tene na tene.” Nĩ MWATHANI mũgũkũũri woiga ũguo. 

9   “Ta ũrĩa ndeekire tene matukũinĩ ma Noa, ngĩĩhĩta atĩ maaĩ matigaacooka kũhumbĩra thĩ, noguo rĩu ngwĩhĩta atĩ ndigaacooka gũkũraakarĩra o na kana gũkũherithia. 

10  Atĩrĩĩrĩ, irĩma na ithũngũri no ithengio, no ũtugi wakwa ndũgaagũtiganĩria rĩ kana rĩ. Ngũtũũria kĩrĩĩkanĩro gĩakwa nawe gĩa thaayũ aagu na aagu.” MWATHANI ũrĩa ũkũiguagĩra tha nĩ we woiga ũguo. Jerusalemu ĩrĩa ĩgooka 

11   MWATHANI aroiga atĩrĩ, “Jerusalemu ũnyariirĩkĩĩte na ũkainainio, na ndũrĩ na mũndũ wa gũkũũmĩrĩria. Nĩngwaka mũthingi waku rĩngĩ na ngũwaka na mahiga marĩa ma goro. 

12  Mĩnaara yaku ngũmĩaka na mahiga ma goro ma rubi, ihingo ciaku nacio ndĩciake na mahiga mekũhenia ta mwaki, nacio thingo ciaku ciothe hũthĩre mahiga marĩa ma goro mũno. 

13   “Ciana ciaku ciothe nĩ niĩ mwene ndĩrĩcirutaga na ndũme igaacĩre na igĩe na thaayũ mũingĩ. 

14  Waragania na kĩhooto nĩcio irĩkũrũũgamagĩrĩra, na ũikare ũtarĩ na mũndũ ũgũkũhinyĩrĩria, kana ũgũkũiga na ihooru, tondũ ũndũ ũcio ndũgaagũkinya hakuhĩ. 

15  Mũndũ wothe ũgaagũũkĩrĩra, ageeka ũguo atarĩ na rũũtha rwakwa. Ũrĩa naake ũgaagũtharĩkĩra, nĩ we ũkaahootwo. 

16  “Atĩrĩĩrĩ, nĩ niĩ nyũũmbaga mũturi, naake agaakia mwaki agatura indo cia mbaara. No niĩ nyũũmbaga mũũthigari ũrĩa ũtũmagĩra indo cia mbaara akooragana. 

17  Gũtirĩ indo cia mbaara igaathondekwo cia gũkũhũũra, ikaahota gũkũhũũra. Wee nawe nĩũrĩkiragia mũndũ o wothe ũrĩa ũrĩgũthitangaga. Nĩ niĩ ndĩgitagĩra ndungata ciakwa na no niĩ ndĩciheaga ũhootani.” Nĩ niĩ MWATHANI ndoiga ũguo.

