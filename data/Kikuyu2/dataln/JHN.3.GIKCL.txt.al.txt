1  Na rĩĩrĩ, nĩkwarĩ mũndũ warĩ mũtongoria wa Ayahudi wetagwo Nikodemo, na aarĩ wa gĩkundi kĩa Afarisai. 

2  Mũndũ ũcio nĩathiire kũrĩ Jesũ ũtukũ akĩmwĩra atĩrĩ, “Rabii, nĩtũũĩ atĩ wĩ mũrutani uumĩĩte kũrĩ Ngai, tondũ gũtirĩ mũndũ ũngĩhota kũringa ciama ici wĩkaga, Ngai atarĩ hamwe naake.” 

3  Naake Jesũ akĩmũcookeria atĩrĩ, “Ngũkwĩra na ma atĩ: gũtirĩ mũndũ ũngĩhota kuona Ũthamaki wa Ngai ataciarĩĩtwo rĩngĩ .” 

4  Naake Nikodemo akĩmũũria atĩrĩ, “Mũndũ ahota atĩa gũciarwo e mũkũrũ? No ahote gũtoonya nda ya nyina hingo ya keerĩ nĩguo aciarwo?” 

5  Naake Jesũ akĩmũcookeria atĩrĩ, “Ngũkwĩra na ma atĩ, gũtirĩ mũndũ ũngĩhota gũtoonya Ũthamakiinĩ wa Ngai ataciarĩĩtwo na maaĩ na Roho. 

6  Mũndũ aciaragwo na mwĩrĩ nĩ aciari aake, naguo Roho wa Ngai nĩguo ũciaraga roho ũrĩa wĩ thĩinĩ wa mũndũ. 

7  Tiga kũgega tondũ nĩndakwĩra atĩ no mũhaka ũciarwo rĩngĩ . 

8  Rũhuuho rũhuruutanaga o kũrĩa rũkwenda; nawe ũkaigua rũkĩgamba, no ndũũĩ kũrĩa ruumaga kana kũrĩa rũthiaga. Ũguo noguo mũndũ o wothe ũciarĩĩtwo nĩ Roho atariĩ.” 

9  Naake Nikodemo akĩmũũria atĩrĩ, “Maũndũ macio mangĩhoteka atĩa?” 

10  Naake Jesũ akĩmũcookeria atĩrĩ, “Wee wĩ mũrutani wa Isiraeli na ndũũĩ ũguo? 

11  Ngũkwĩra na ma atĩ: twaragia maũndũ marĩa tũũĩ o na tũkoimbũra marĩa twĩyoneire, na inyuĩ mũkarega kwamũkĩra ũira witũ. 

12  Ndĩrakwĩra maũndũ ma gũũkũ thĩ, na ndũranjĩtĩkia; ĩ ingĩgĩkwĩra ma igũrũ-rĩ, wagĩtĩkia? 

13  Gũtirĩ mũndũ ũrĩ wathiĩ igũrũ, tiga o Mũrũ wa Mũndũ ũrĩa waikũrũkire akiuma igũrũ.” 

14   O ta ũrĩa Musa kũu werũinĩ aahaicirie nyoka ya rũthuku mũtĩ igũrũ ũguo noguo Mũrũ wa Mũndũ aagĩrĩirwo nĩkũhaicio igũrũ, 

15  nĩ geetha mũndũ o wothe ũkũmwĩtĩkia agĩe na muoyo wa tene na tene. 

16  Amu tondũ wa ũrĩa Ngai eendire andũ a gũũkũ thĩ, nĩaaheanire Mũrũ wake wa mũũmwe, nĩ geetha mũndũ o wothe ũmwĩtĩkĩĩtie ndakaanoore, no agĩe na muoyo wa tene na tene. 

17  Tondũ Ngai ndatũmire Mũũriũ thĩ atuĩke mũciirithia wayo, no atuĩke mũhonokia wayo. 

18  Ũrĩa wothe wĩtĩkĩĩtie Mũũriũ ndangĩtuĩrwo; no ũrĩa wothe ũtamwĩtĩkĩĩtie nĩarĩĩkĩĩtie gũtuĩrwo, tondũ ndeetĩkĩĩtie Mũũriũ wa mũũmwe wa Ngai. 

19  Narĩo ituĩro nĩ rĩĩrĩ ũtheri nĩũũkĩĩte thĩ, nao andũ makeenda nduma gũkĩra ũtheri, tondũ ciĩko ciao nĩnjũru. 

20  Mũndũ o wothe wĩkaga ciĩko njũru nĩathũire ũtheri na ndarĩ hĩndĩ angĩũka ũtheriinĩ, tondũ ndangĩenda ciĩko ciake cioneke. 

21  No mũndũ ũrĩa wĩkaga ciĩko njega nĩokaga ũtheriinĩ, nĩ geetha kuoneke atĩ ciĩko ciake aciĩkĩĩte agĩathĩkĩra Ngai. Jesũ na Johana Mũbatithania 

22  Thuutha ũcio Jesũ na arutwo aake nĩmaathiire Judea, magĩikara kuo kwa ihinda akĩbatithania. 

23  Johana o naake no aabatithanagĩria Ainoni, gũkuhĩ na Salimu, tondũ kũu kwarĩ na maaĩ maingĩ. Andũ nĩmaathiaga kũrĩ we, naake akamabatithia. 

24   (Hĩndĩ ĩyo Johana ndakoreetwo aikĩĩtio njeera.) 

25  Na rĩĩrĩ, arutwo a Johana makĩambĩrĩria gũkararania na Mũyahudi ũmwe ũhoroinĩ wa gwĩtheria. 

26  Magĩgĩthiĩ kwĩ Johana makĩmwĩra atĩrĩ, “Mũrutani, nĩũkũririkana mũndũ ũrĩa waririe ũhoro wake, ũrĩa mwarĩ naake mũrĩmo ũrĩa wa irathĩro wa Rũũĩ rwa Jorodani? Rĩu nĩarabatithania, na andũ oothe marathiĩ kũrĩ we!” 

27  Naake Johana agĩcookia atĩrĩ, “Mũndũ ndarĩ ũndũ wake angĩhota kũgĩa naguo, tiga aheirwo nĩ Ngai. 

28   Inyuĩ mũrĩ aira atĩ nĩndoigire, ‘Ti niĩ Mesia, no ndũmĩĩtwo njũke mbere yake.’ 

29  Mũhikania nĩ we ũkoragwo e mwene mũhiki; no mũraata wa mũhikania ũrĩa ũkoragwo hau hakuhĩ athikĩrĩirie, nĩakenaga rĩrĩa ekũigua mũhikania akĩaria. Ũguo noguo o na niĩ gĩkeno gĩakwa kĩiganĩire. 

30  We no mũhaka anenehe, na niĩ nyiihe.” Ũrĩa uumaga igũrũ 

31  Ũrĩa uumaga igũrũ e igũrũ rĩa arĩa angĩ oothe. Ũrĩa wa kuuma thĩ, nĩ wa thĩ, na aaragia o maũndũ ma thĩ, no ũrĩa uumaga igũrũ e igũrũ rĩa arĩa angĩ oothe. 

32  Ũcio aheanaga ũhoro wa maũndũ marĩa ooneete na akaigua, na gũtirĩ mũndũ wĩtĩkagĩra ũhoro wake. 

33  No rĩĩrĩ, mũndũ ũrĩa wĩtĩkagĩra ũhoro wake, nĩekĩraga ũira atĩ Ngai nĩ wa ma. 

34  Ũrĩa ũtũmĩĩtwo nĩ Ngai aheanaga ũhoro wa Ngai, nĩ amu Ngai akoragwo amũiyũrĩĩtie Roho wake. 

35   Ithe nĩendeete Mũũriũ, na nĩamũnengereete maũndũ moothe. 

36  Ũrĩa wĩtĩkĩĩtie Mũũriũ e na muoyo wa tene na tene, no ũrĩa ũtamwathĩkagĩra ndakaagĩa na muoyo, egũtũũra aherithagio nĩ Ngai.

