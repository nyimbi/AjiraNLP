1  MWATHANI akĩnjarĩria hĩndĩ ĩngĩ akĩnjĩĩra atĩrĩ, 

2  “Ndũkaae kũhikania o na kana ũciarĩre ciana kũndũ ta gũũkũ. 

3  Ndũkaae gwĩka ũguo tondũ wa gĩtũmi gĩĩkĩ ngũkwĩra: Ciana iria iciarĩirwo kũndũ gũũkũ o ũndũ ũmwe na aciari aacio, 

4  oothe makooragwo nĩ mĩrimũ mĩũru mũno. Matigaacakaĩrwo o na kana mathikwo; ciimba ciao ikaaragana thĩ o ta rũrua. Makaaniinwo nĩ mbaara na ng'aragu, nacio ciimba ciao ituĩke irio cia nyoni cia rĩerainĩ na nyamũ cia gĩthaka. 

5  “Ndũkaanatoonye mũciĩ ũrĩa ũrĩ na macakaya, kana ũigue kĩeha nĩ ũndũ wa mũndũ o na ũrĩkũ. Gĩtũmi nĩ tondũ ndigũcooka kũhe andũ aakwa thaayũ, kũmeenda, o na kana kũmaiguĩra tha. 

6  Andũ arĩa itonga na arĩa athĩĩni magaakuĩra bũrũriinĩ ũyũ, na matigaathikwo o na kana macakaĩrwo nĩ mũndũ o na ũrĩkũ. Hatirĩ mũndũ o na ũrĩkũ ũgeetemenga mwĩrĩ nĩ ũndũ wao, o na kana eenje njuĩrĩ yake nĩguo oonanie ũrĩa arĩ na kĩeha nĩ ũndũ wao. 

7  Hatirĩ mũndũ o na ũmwe ũkaarĩanĩra o na kana anyuanĩre na mũndũ o wothe ũkuĩrĩirwo, nĩguo amũhoorerie ngoro. O na hatirĩ mũndũ o na ũrĩkũ ũkaaringwo nĩ tha nĩ ũndũ wa mũndũ ũrĩa ũkuĩrĩirwo nĩ ithe kana nyina. 

8  “Ndũkaanatoonye mũciĩ ũrĩ na iruga nĩguo ũrĩanĩre na ũnyuanĩre na eene mũciĩ ũcio. 

9   Nĩ gũkorwo niĩ, MWATHANI Mwene Hinya Wothe, Ngai wa Isiraeli, nguuga ũũ: nĩngũniina mĩgambo ya gĩkeno na mĩtheko o na ndũũhiũ cia maruga ma ũhiki. Ũndũ ũcio ngũwĩka mũrĩ o muoyo, mũkĩĩyonagĩra na maitho maanyu. 

10  “Warĩĩkia kũmeera maũndũ macio moothe, nĩmegũkũũria kĩrĩa gĩatũma ndĩmatuĩre ihera inene ũguo. O na ningĩ nĩmegũkũũria ũmeere ũũru ũrĩa meekĩĩte na rĩĩhia rĩrĩa meehĩirie MWATHANI Ngai wao. 

11  Nawe ũkũmacookeria ũmeere ‘Niĩ MWATHANI, ngũmaherithia nĩ tondũ maithe maao nĩmaandiganĩirie, magĩthaathaiya na magĩtungatĩra ngai ingĩ. Maandiganĩirie na matiigana gwathĩkĩra watho wakwa. 

12  No rĩĩrĩ, inyuĩ nĩmwĩkĩĩte ũũru gũkĩra ũrĩa maithe maanyu meekire, nĩ ũndũ inyuĩ oothe mũrĩ andũ aremi na ooru, na mũtinjathĩkagĩra. 

13  Tondũ ũcio, ngũmũikania na nja ya bũrũri ũyũ mũthiĩ mũkagũe bũrũriinĩ mũtooĩ, o na ũtooĩo nĩ maithe maanyu. Kũu bũrũriinĩ ũcio nĩkuo mũgaatungatagĩra ngai ingĩ ũtukũ na mũthenya, na ndikaamũiguĩra tha o na haniini.’ ” Gũcooka kuuma ithaamĩrio 

14  MWATHANI ekuuga atĩrĩ, “Ihinda nĩrĩrooka rĩrĩa andũ matagaacooka kwĩhĩta na niĩ makiugaga atĩrĩ, ‘O ta ũrĩa MWATHANI ũrĩa warutire andũ a Isiraeli bũrũriinĩ wa Misiri atũũraga muoyo.’ 

15  Handũ ha ũguo, makeehĩtaga makiugaga atĩrĩ, ‘O ta ũrĩa MWATHANI atũũraga muoyo, ũrĩa warutire andũ a Isiraeli bũrũri wa na rũgongo o na akĩmaruta mabũrũriinĩ marĩa mangĩ moothe kũrĩa aamahurunjire,’ nĩ gũkorwo nĩngaamacookia bũrũriinĩ wao kĩũmbe ũrĩa ndaheire maithe maao.” Kũherithio kũrĩa kwerekeire gũũka 

16  MWATHANI ekuuga atĩrĩ, “Ngũrekanĩria ategi a thamaki aingĩ mooke matege manyiite andũ aya. Thuutha ũcio njooke ndekanĩrie ahĩti aingĩ mamahĩte irĩmainĩ na ithũngũriinĩ ciothe o na ngurungainĩ iria irĩ ndwaroinĩ cia mahiga. 

17  Nĩ gũkorwo maitho maakwa nĩmarona ũrĩa wothe mareeka; hatirĩ ũndũ o na ũmwe hithĩĩtwo. O na meehia maao nĩndĩramoona wega. 

18  Ngũmaherithia maita meerĩ nĩ ũndũ wa meehia na ũũru wao. Ngũmeeka ũguo tondũ nĩmathaahĩĩtie bũrũri wakwa na ngai ciao cia mĩhianano itarĩ muoyo, na makaũiyũria na maũndũ me magigi.” Ihooya rĩa Jeremia rĩa kuonania ũũmĩrĩru harĩ MWATHANI 

19  MWATHANI wee nĩ we ũheaga hinya na ũkangitĩra; nĩ we ũndeithagia hĩndĩ ya mathĩĩna. Ndũũrĩrĩ igooka kũrĩ we ciumĩĩte mĩena yothe ya thĩ ciuge atĩrĩ, “Maithe maitũ hatirĩ kĩndũ maarĩ nakĩo tiga o ngai cia maheeni; matiarĩ na kĩndũ tiga o mĩhianano ya tũhũ. 

20  Mũndũ-rĩ, no ethondekere ngai ciake kĩũmbe? Aaca, o na angĩĩka ũguo, itingĩkorwo irĩ ngai cia ma.” 

21  MWATHANI egũkiuga atĩrĩ, “Tondũ ũcio, nĩngũtũma ndũũrĩrĩ imenye rĩmwe rĩa kũigana hinya o na ũhoti wakwa; nĩikũmenya atĩ niĩ nĩ niĩ MWATHANI.”

