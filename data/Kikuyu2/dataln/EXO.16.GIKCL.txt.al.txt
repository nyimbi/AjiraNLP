1  Naguo mũingĩ wothe wa Isiraeli ũkĩnyiita rũgendo ũũmĩĩte Elimu, na mũthenya wa ikũmi na ĩtaano wa mweri wa keerĩ kuuma rĩrĩa woimire Misiri, ũgĩkinya werũinĩ wa Sini, ũrĩa wĩ gatagatĩ ka Elimu na Sinai. 

2  Ũrĩ kũu werũinĩ, ũgĩtetia Musa na Harũni 

3  ũkĩmeera atĩrĩ, “Naarĩ korwo MWATHANI nĩgũtũũraga atũũragĩire Misiri; kũu nĩtũaikaraga thĩ tũkarĩa nyama o na irio cia mĩthemba ĩngĩ o ta ũrĩa tũngĩahotire. No rĩu inyuĩ mwatũreehire werũinĩ ũyũ mũtũniinĩre kuo ithuothe na ng'aragu.” 

4   Naake MWATHANI agĩkĩĩra Musa atĩrĩ, “Nĩngũmuurĩria irio ciume igũrũ ta mbura; andũ nĩmariumagaraga makoongania irio cia kũigana o mũthenya. Na njĩra ĩyo nĩndĩkĩmagerie nĩguo nyone kana nĩmarĩrũmagĩrĩra watho wakwa kana aaca. 

5  Na rĩĩrĩ, mũthenya wa ĩtandatũ maathondeka iria mainũkia, nĩirĩkorwo ituĩkĩĩte maita meerĩ ma iria moonganagia o mũthenya.” 

6  Kwoguo Musa na Harũni makĩĩra andũ oothe a Isiraeli atĩrĩ, “Hwaĩinĩ ũyũ nĩguo mũkũmenya atĩ MWATHANI nĩ we wamũrutire bũrũri wa Misiri. 

7  Naguo rũũciinĩ nĩmũkoona riiri wa MWATHANI, nĩ amu nĩaiguĩte ũrĩa mũmũteteetie. Amu ithuĩ tũkĩrĩ kĩ nĩguo mũtũtetie?” 

8  Ningĩ Musa akiuga atĩrĩ, “MWATHANI nĩ we ũrĩmũheaga nyama cia kũrĩa o hwaĩinĩ, na mĩgate ya kũmũigana o rũũciinĩ, tondũ nĩaiguĩte ũrĩa mũmũteteetie. Rĩrĩa mũgũtũtetia, nĩ MWATHANI mũkoragwo mũgĩtetia.” 

9  Musa akĩĩra Harũni atĩrĩ, “Ĩra andũ oothe a Isiraeli mooke marũũgame mbere ya MWATHANI, nĩ amu nĩaiguĩte mateta maao.” 

10  Rĩrĩa Harũni aaragĩria andũ oothe a Isiraeli, makĩĩhũgũra na werũinĩ, na rĩĩrĩ, riiri wa MWATHANI ũkĩoneka ituinĩ. 

11  Naake MWATHANI akĩĩra Musa atĩrĩ, 

12  “Nĩnjiguĩte mateta ma andũ a Isiraeli. Aria nao ũmeere atĩrĩ, hwaĩinĩ marĩrĩaga nyama, na rũũciinĩ makarĩa mĩgate o ĩrĩa mangĩhota, nĩguo mamenye atĩ niĩ MWATHANI, nĩ niĩ Ngai wao.” 

13  Na rĩĩrĩ, hwaĩinĩ gũgĩũka gĩkundi kĩnene gĩa tũmakia arũme, tũkĩiyũra hau maambĩĩte hema, na rũũciinĩ gũgĩkorwo kũrĩ na ime rĩgũĩte rĩkarigiicĩria handũ hau maambĩĩte hema. 

14  Ime rĩu rĩarĩĩkia gũitĩka, hagĩkorwo harĩ na kĩndũ gĩceke na gĩthathaũku kĩaiyũrĩĩte kũu werũinĩ kĩahaanaga mbaa. 

15   Rĩrĩa andũ a Isiraeli moonire kĩndũ kĩu, matiamenyaga nĩ kĩĩ, nao magĩkĩambĩrĩria kũũrania o eene atĩrĩ, “Nĩ kĩĩ gĩĩkĩ?” Naake Musa akĩmeera atĩrĩ, “Ici nĩcio irio iria MWATHANI amũheete mũrĩe. 

16  Naguo ũrĩa MWATHANI aathanĩĩte mwĩkage nĩ atĩ mũũnganagie irio ici o mũndũ kũringana na ũrĩa angĩhota kũrĩa; ũnganagĩriai andũ arĩa mũrĩ nao hemainĩ cianyu o mũndũ kiro igĩrĩ.” 

17  Nao andũ a Isiraeli magĩgĩĩka o ro ũguo; amwe makoonganagia nyingĩ, na o arĩa angĩ niini. 

18   No rĩĩrĩ, macithima, makoona atĩ arĩa moonganĩĩtie nyingĩ matirĩ na nyingĩ makĩria, na arĩa moonganĩĩtie niini matianyiihĩirwo; o mũndũ aakoragwo oonganĩĩtie o iria angĩahotire kũigania. 

19  Naake Musa akĩmeera atĩrĩ, “Mũndũ o wothe ndagaatigagie irio icio nĩguo agaacirĩa rũũciũ.” 

20  No rĩĩrĩ, amwe aao matiigana kũmũthikĩrĩria; maatigagia irio icio nginya rũũciinĩ. No rũũciinĩ kĩrĩa maakoragwo matigĩĩtie gĩakoragwo kĩiyũire igunyũ na gĩkabutha. Naake Musa akĩraakara nĩ ũndũ wao. 

21  O rũũciinĩ, o mũndũ oonganagia o kĩrĩa angĩaiganirie, nĩ gũkorwo rĩrĩa riũa rĩara kĩrĩa gĩakoragwo gĩtigarĩĩte thĩ no gũtweka gĩatwekaga. 

22  Mũthenya wa ĩtandatũ moonganagia irio icio maita meerĩ ma irĩa moonganagia mĩthenya ĩyo ĩngĩ; o mũndũ oonganagia kiro inya. Na rĩĩrĩ, atongoria a mũingĩ nĩmookire makĩĩra Musa ũhoro ũcio, 

23   Musa akĩmeera atĩrĩ, “MWATHANI aathanĩĩte atĩ rũũciũ nĩ mũthenya mũtheru wa kũhuurũka, ũrĩa wamũrĩirwo MWATHANI. Ũũmũũthĩ rugaai kĩrĩa mũkwenda kũruga, o na mũtherũkie kĩrĩa mũkwenda gũtherũkia. Kĩrĩa gĩothe gĩgũtigara, mwĩigĩreei nĩ ũndũ wa rũũciũ.” 

24  O ta ũrĩa Musa aamaathire, makĩiigĩra irio iria ciatigarire kinya mũthenya ũyũ ũngĩ. Na rĩĩrĩ, citiabuthire o na kana ikĩgĩa igunyũ. 

25  Musa akĩmeera atĩrĩ, “Rĩai irio icio ũũmũũthĩ, amu ũũmũũthĩ nĩguo thabatũ ya MWATHANI, mũthenya wa kũhuurũka wamũrĩirwo MWATHANI; ũũmũũthĩ mũtingĩciona kũu nja ya hema. 

26  Mũrĩũnganagia irio icio mĩthenya ĩtandatũ, no mũthenya wa mũgwanja, mũthenya ũrĩa arĩ guo wa thabatũ, itirĩkoragwo kuo.” 

27  Na rĩĩrĩ, mũthenya wa mũgwanja andũ amwe magĩthiĩ kũũngania, no mationire kĩndũ. 

28  MWATHANI agĩkĩĩra Musa atĩrĩ, “Mũgũtũũra mũregeete gwathĩkĩra maathani na mawatho maakwa nginya rĩ? 

29  Atĩrĩĩrĩ, niĩ MWATHANI, nĩndĩmũheete mũthenya wa kũhuurũka, na nĩ ũndũ ũcio, mũthenya wa ĩtandatũ hĩndĩ ciothe nĩndĩrĩmũheaga irio cia kũigana mĩthenya ĩĩrĩ. O mũndũ nĩaikarage gwake mũciĩ mũthenya wa mũgwanja na ndakoimage kuo.” 

30  Kwoguo andũ magĩkĩhuurũka mũthenya wa mũgwanja. 

31   Nao andũ a Isiraeli magĩĩta irio icio Mana. Nacio ciatariĩ ta tũbegũ tũniini twa rangi mwerũ, na ciacamaga ta mĩthuguiti ĩthondekeetwo na ũũkĩ. 

32  Naake Musa akiuga atĩrĩ, “MWATHANI nĩatwathĩĩte atĩ tũige mana mamwe, nĩ geetha njiarwa ciitũ ikoona irio iria MWATHANI aatũheaga tũrĩ werũinĩ hĩndĩ ĩrĩa aatũrutire Misiri.” 

33   Ningĩ Musa akĩĩra Harũni atĩrĩ, “Oya nyũngũ, ũmĩĩkĩre kiro igĩrĩ cia mana, ũmaige mbere ya MWATHANI mamenyagĩrĩrwo nĩ ũndũ wa njiarwa ciitũ.” 

34  Naake Harũni agĩgĩĩka o ta ũrĩa MWATHANI aathĩĩte Musa, agĩkĩmaiga mbere ya Ithandũkũ rĩa Kĩrĩĩkanĩro nĩguo mamenyagĩrĩrwo. 

35   Nao andũ a Isiraeli magĩkĩrĩa mana macio mĩaka mĩrongo ĩna, o nginya hĩndĩ ĩrĩa maakinyire bũrũri wa Kanaani kũrĩa maatũũrire. 

36  (Hĩndĩ ĩyo gĩthimi gĩa kĩndũ kĩũmũ kĩarĩ ta kiro mĩrongo ĩĩrĩ.)

