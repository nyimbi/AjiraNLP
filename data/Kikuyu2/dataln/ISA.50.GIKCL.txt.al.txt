1  MWATHANI aroiga atĩrĩ, “Mũgwĩciiria ndateire andũ aakwa ta ũrĩa mũndũ atiganaga na mũtumia wake? Marũa ma gũtigana nao makĩrĩ ha? Mũgwĩciiria ndamwendirie ta ũrĩa mũndũ eendagia ciana ciake igatuĩka ngombo? Ũguo tiguo kũrĩ! Mwatwarirwo ũkomboinĩ nĩ ũndũ wa meehia maanyu; mwaingatirwo nĩ ũndũ wa maũũru marĩa mwekĩĩte. 

2  “Nĩkĩ kĩagiririe andũ aakwa manjookerere, ndathiĩ kũmahonokia? Ndeetana-rĩ, maagire gwĩtĩka nĩkĩ? Nĩ hinya itarĩ naguo wa kũmahonokia? No njathane, iria rĩũme na ndũme rũũĩ rũtuĩke kũndũ kũũmũ, thamaki ciakuo ikue na ibuthe nĩ ũndũ wa kwaga maaĩ. 

3  No hote gũtũma igũrũ rĩthimbe rĩtumane, ta arĩ kũrĩra rĩrarĩrĩra andũ arĩa makuĩte.” Ndungata ya MWATHANI gwathĩka 

4  MWATHANI Ngai nĩaheete mĩario nyũmagĩrĩrie arĩa manogeete. Kĩrooko o kĩrooko anjarahũraga nĩguo thikĩrĩrie ũrĩa we ekũnduta. 

5  MWATHANI nĩangunũrĩĩte matũ, na niĩ ndirĩ ndamũkararia kana ngĩmũtiganĩria. 

6   Arĩa maahũũraga nĩndamaarĩire mũgongo wakwa; ndiigana kũmakiria rĩrĩa maanumaga, rĩrĩa maamunyaga nderu ciakwa, o kana rĩrĩa maanduagĩra mata ũthiũ. 

7  Tondũ MWATHANI Ngai nĩandeithagia, irumi ciao itingĩndĩa. Ningĩ ndĩyũmagĩrĩria ngacikirĩrĩria, tondũ nĩnjũũĩ atĩ ndigaconorwo, 

8   nĩ gũkorwo ũrĩa ũkũndĩhĩria e hakuhĩ na niĩ. Nũũ ũngĩũmĩrĩria gũũthitanga? Nĩoke tũthiĩ igootiinĩ! Nũũ ũngĩbingana na niĩ? Nĩakĩreehe thitango ciake. 

9  Atĩrĩĩrĩ, MWATHANI Ngai nĩwe ũkũnjarĩrĩria. Nĩ ũrĩkũ ũngĩhota kũnduta mahĩtia? Andũ arĩa maathitangaga oothe no gũthenga magaathenga, mathire o ta nguo ĩrĩĩtwo nĩ mũthũa. 

10  Mũndũ o wothe ũheaga MWATHANI gĩtĩĩo nĩathĩkagĩre mũgambo wa ndungata yake. Ũrĩa wothe ũthiagĩra kũndũ kũrĩ nduma ndumanu nĩehoke rĩĩtwa rĩa MWATHANI na erĩgagĩrĩre Ngai wake. 

11  Atĩrĩĩrĩ, inyuothe arĩa mũbangaga mĩbango ya kũũnũha arĩa angĩ, mĩbango ĩyo yanyu nĩ yo ĩkũmũũnuha. MWATHANI we mwene nĩ we ũkũhingia ũguo; mũkũhũũrwo mbaara njũru mũno.

