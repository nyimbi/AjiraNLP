1  Ũtukũ o ũtukũ, ndĩ toro, njethaga ũcio mwendwa wakwa, ndĩmũcaragia ngamwaga. ndĩmwĩtaga na ndanjĩtĩkaga 

2  Njũkagĩra ngacangacanga itũũrainĩ, ngoorũũra barabarainĩ o na njĩrainĩ, ngĩcaria ũcio mwendwa wakwa, ndĩmũcaragia o nakuo ngamwaga. 

3  Arangĩri makĩrangĩra itũũra makangora, ngamooria atĩrĩ, “Nĩmuoneete mwendwa wakwa?” 

4  Ndatigana nao o ro ũguo, ngamuona, ngamũhĩmbĩria na ndĩmũrekie, o nginya ngamũtoonyia kwa maitũ nyũmba. Ngakĩmũtoonyia o nyũmba ya thĩinĩ harĩa ndaciarĩirwo. 

5  Inyuĩ andũ a nja a Jerusalemu, mwĩhĩteei na thiiya na thwariga cia werũ, atĩ mũtigũtoonyerera wendo witũ. Irebeta rĩa gatatũ Mũndũ wa nja 

6  Nũũ ũrĩa ũrambata akiuma na werũinĩ acomokeete ta ndoogo ĩgĩthiĩ na igũrũ, arĩ na mũtararĩko wa manenane na ũbaani, o na wa maraaci marĩa meendagio nĩ ahũũri a mbiacara? 

7  Nĩ Solomoni ũrooka akuuĩĩtwo na gĩtĩ gĩake, arangĩirwo nĩ njamba mĩrongo ĩtandatũ, njamba iria cia bata mũno thĩinĩ wa Isiraeli. 

8  Ciothe nĩciũũĩ kũhũthĩra hiũ cia njora wega, ciothe nĩ njoorua cia mbaara, o njamba ĩhotoreete rũhiũ rwayo njohero, ĩhaarĩirie kũrũa kũngĩoneka ũgwati ũtukũ. 

9  Mũthamaki Solomoni nĩatumithĩĩtie gĩtĩ gĩa gũkuuagwo nakĩo. Agĩthondekithĩĩtie na mbaaũ iria njega mũno cia Lebanoni. 

10  Magũrũ maakĩo magemeetio na betha, na mwĩtiiro wa kĩo ũgemeetio na thahabu. Harĩa haikaragĩrwo hagemeetio na gĩtambaya kĩa rangi wa babũ, kĩgemeetio na wendo nĩ andũ a nja a Jerusalemu. 

11  Andũ a nja a Zayuni, gĩũkeei mwĩrorere mũthamaki Solomoni. Ehumbĩĩte thũmbĩ ĩrĩa nyina aamwĩkĩrire mũthenya wa kũhikania, o mũthenya ũrĩa aiyũrĩĩtwo nĩ gĩkeno.

