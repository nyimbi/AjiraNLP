1  Na rĩĩrĩ, rĩrĩa twakinyire thĩ nyũmũ tũrĩ agima tũkĩmenya atĩ gĩcigĩrĩra kĩu gĩetagwo Malita. 

2  Nao atũũri a kuo magĩgĩtũnyiita ũgeni wega mũno. Tondũ nĩkwambĩrĩirie kuura na kwarĩ na heho, magĩtũtuga ithuothe na magĩtwakĩria mwaki. 

3  Naake Paũlũ akĩũngania gakundi ka ngũ, na rĩrĩa aageekĩrire riiko nyoka ĩgĩcomoka ho yaigua ũrugarĩ wa mwaki ĩgĩĩthiorereria guoko gwake. 

4  Nao andũ a kũu moona nyoka ĩcunjurĩĩte guokoinĩ kwa Paũlũ makĩĩrana o eene atĩrĩ, “Hatirĩ nganja mũndũ ũyũ nĩ mũũragani. O na gũtuĩka mũndũ ũyũ nĩahonokera iriainĩ-rĩ, ũhoro wake wa gũtũũra muoyo wĩ na nganja.” 

5  No Paũlũ akĩmĩribariba akĩmĩikia mwakiinĩ na ndĩigana kũmwĩka ũũru o na haniini. 

6  Magĩgĩeterera aimbe kana ague thĩ e mũkuũ; no meeterera ihinda iraaya matekuona ũndũ wa mwanya watuĩkĩka makĩĩricũkwo makiuga atĩrĩ, “Mũndũ ũyũ nĩ ngai!” 

7  Na rĩĩrĩ, hakuhĩ na handũ hau nĩhaarĩ na mĩgũnda ya Pubulio, mũnene wa gĩcigĩrĩra kĩu. Naake agĩtwamũkĩra wega, na mĩthenya ĩtatũ twarĩ ageni aake. 

8  Na rĩĩrĩ, ithe wa Pubulio aarĩ ũrĩrĩ e mũrũaru mũrimũ wa kũhiũha mwĩrĩ na kũharwo. Naake Paũlũ agĩgĩtoonya harĩa aarĩ, na thuutha wa kũhooya, akĩmũigĩrĩra mooko, akĩmũhonia. 

9  Thuutha wa gĩĩko kĩu, arũaru arĩa angĩ oothe a gĩcigĩrĩra kĩu magĩũka nao makĩhonio. 

10  Nao magĩtũhe indo nyingĩ; na mũthenya wa kũhaica meeri tuume kuo wakinya, magĩtwĩkĩrĩra meeriinĩ kĩrĩa twabataraga nĩ ũndũ wa rũgendo. Paũlũ kuuma Melita gũthiĩ Roma 

11  Thuutha wa mĩeri ĩtatũ, tũgĩthiĩ na meeri yoimĩĩte Alekisandaria nayo yetagwo “Ngai cia Mahatha.” Meeri ĩyo yaikarĩĩte ihinda rĩothe rĩa heho gĩcigĩrĩrainĩ kĩu. 

12  Twoima kũu tũgĩkinya Surakusa tũgĩikara kuo mĩthenya ĩtatũ. 

13  Twoima kũu tũgĩthiũrũrũka tũgĩkinya Regio. Thuutha wa mũthenya ũmwe rũhuuho rwa mwena wa na kĩanda rũkĩambĩrĩria kũhuruutana na mũthenya wa keerĩ tũgĩkinya Potioli. 

14  Kũu tũgĩkora andũ amwe meetĩkĩĩtie magĩtũũria tũikaranie nao kiumia kĩmwe. Ũguo nĩguo twakinyire Roma. 

15  Nao andũ arĩa meetĩkĩĩtie kũu Roma maigua ũhoro witũ magĩũka nginya Ndũũnyũinĩ ya Apio o na Mĩkaawainĩ Ĩtatũ gũtũtũnga. Naake Paũlũ aamoona agĩcookeria Ngai ngaatho na akĩyũmĩrĩria. Paũlũ e Roma 

16  Na rĩĩrĩ, twakinya Roma Paũlũ agĩĩtĩkĩrio aikare handũ mwanya na mũũthigari wa kũmũrangagĩra. 

17  Mĩthenya ĩtatũ yathira Paũlũ agĩĩta atongoria a Ayahudi, nao moongana akĩmeera atĩrĩ, “Andũ aitũ, nĩndanyiitirwo na ngĩikio njeera ndĩ Jerusalemu na ngĩnenganĩrwo kũrĩ Aroma. No ndirĩ ũndũ ndeekĩĩte ũreganĩĩte na rũũrĩrĩ rwitũ o na kana mĩtugo ya ndũire ya maithe maitũ. 

18  Nao Aroma maatuĩria ũhoro wakwa makĩenda kũndekereria tondũ nĩmoonire atĩ ndiekĩĩte ũndũ wa gũtũma njũragwo. 

19   Ayahudi maaregana na itua rĩu ngĩona kwagĩrĩire njookie ciira riiko kwĩ mũthamaki wa Roma o na gũtuĩka ndiarĩ na ũndũ wa gũthitangĩra rũũrĩrĩ rwitũ. 

20  Kĩu nĩkĩo gĩtũmĩĩte njũũrie atĩ ndĩmuone twarie na inyuĩ. Mĩnyororo ĩno mũranyona nayo njoheetwo nayo nĩ ũndũ wa kĩĩrĩgĩrĩro kĩrĩa andũ a Isiraeli merĩgĩrĩire.” 

21  Nao makĩmũcookeria atĩrĩ, “Tũtinyiitĩĩte marũa kuuma Judea magũkoniĩ, na gũtirĩ mũndũ o na ũmwe wa andũ aitũ ũũkĩĩte oimĩĩte kuo na ũhoro o na ũrĩkũ kana agagũcuuka. 

22  No no twende kũigua meciiria maaku, tondũ nĩtũũĩ atĩ kũndũ guothe gĩkundi kĩu ũrĩ wakĩo nĩkĩmenagĩrĩrio.” 

23  Nao marĩĩkia kũrĩĩkanĩra mũthenya ũrĩa makoonana na Paũlũ magĩũka me gĩkundi kĩnene kũu Paũlũ aikaraga. Naake akĩmataarĩria ũhoro wa ũrutani ũcio, o na akĩmahe ndũmĩrĩri cia Ũthamaki wa Ngai. Kuuma rũũciinĩ kinya hwaĩinĩ aageragia kũmaiguithia ũhoro wa Jesũ kuuma Wathoinĩ wa Musa, o na kuuma maandĩkoinĩ ma Anabii. 

24  Nao amwe aao magĩĩtĩkia ũrĩa oigaga, no arĩa angĩ makĩaga gwĩtĩkia. 

25  Maaga kũiguithania o eene makiuma kũu thuutha wa Paũlũ kuuga atĩrĩ, “Kaĩ Roho Mũtheru nĩaririe wega ahũthĩire mũnabii Isaia kũrĩ maithe maanyu-ĩ! 

26   Tondũ oigire atĩrĩ, ‘Thiĩ kũrĩ andũ aya ũkameere atĩrĩ: Kũigua nĩmũkaigua no mũtigaataũkĩrwo; mũgaakũũra maitho na mũtione. 

27  Tondũ andũ aya nĩ andũ akingitaru, na nĩmeekĩrĩĩte mbamba matũ na makahinga maitho maao, nĩ geetha matikoone kana maigue na mamenye na meciiria maao nĩguo merire, na niĩ ndĩmahonie.’ ” 

28  “Kĩmenyeei atĩ ũhoro wa Ngai wa kũhonokania nĩmũtũme kũrĩ andũ a Ndũũrĩrĩ noa nĩmekũũthikĩrĩria!” [ 

29  Paũlũ oiga ũguo Ayahudi makĩinũka marĩ na ngarari nyingĩ gatagatĩinĩ kaao.] 

30  Na rĩĩrĩ, Paũlũ agĩikara mĩaka ĩĩrĩ kũu agĩĩkomboragĩra nyũmba na akĩnyiitaga ũgeni arĩa oothe mookaga kũmũrora. 

31  Naake nĩahunjanagĩria ũhoro wa Ũthamaki wa Ngai, akarutanaga ũhoro wa Mwathani Jesũ Kristũ, akaaragia na ũcamba wothe hatarĩ mũndũ ũkũmũgiria.

