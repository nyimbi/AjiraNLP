1   Na rĩĩrĩ, mũraika ũmwe wa arĩa mũgwanja maarĩ na mbakũri icio mũgwanja agĩũka harĩ niĩ akĩnjĩĩra atĩrĩ, “Ũka ngakuonie ituĩro rĩa mũmaraaya ũrĩa wĩ ngumo mũno, o ũrĩa ũikaraga gũkuhĩ na njũũĩ nyingĩ. 

2   Athamaki a thĩ maatharirie naake, nao andũ arĩa matũũraga thĩ makĩnyua ndibei ya ũmaraaya ũcio wake makĩrĩĩo.” 

3   Ngĩkĩnyiitwo nĩ Roho, naake mũraika ũcio akĩndwara kũndũ werũinĩ. Kũu nĩndoonire mũndũ wa nja aikarĩire nyamũ ĩrĩa nduune ĩrĩa yaiyũrĩĩtwo nĩ marĩĩtwa ma kũruma Ngai mĩena yothe na yarĩ na mĩtwe mũgwanja na hĩa ikũmi. 

4   Mũndũ wa nja ũcio eehumbĩĩte nguo ya rangi wa babũ, na mũtuune, na akeegemia na mathaga ma thahabu, tũhiga twa goro o na ruuru. Guokoinĩ gwake aanyiitĩĩte gĩkombe kĩa thahabu kĩrĩa kĩaiyũrĩĩte maũndũ ma waganu na indo irĩ thaahu cia ũmaraaya wake. 

5  Thiithiinĩ wake aandĩkĩĩtwo rĩĩtwa rĩa hitho rĩoigaga ũũ: “Babiloni itũũra rĩrĩa inene, nyina wa maraaya moothe na wa maũndũ ma waganu wa thĩ.” 

6  O na ningĩ ngĩona atĩ mũndũ wa nja ũcio aarĩ mũrĩĩu nĩ ũndũ wa kũnyua thakame ya andũ arĩa atheru na ya andũ arĩa mooragĩĩtwo nĩ ũndũ wa kũrũmĩrĩra Jesũ. Rĩrĩa ndamuonire nĩndagegire mũno. 

7  Naake mũraika ũcio akĩnjũũria atĩrĩ, “Wagegio nĩ kĩĩ? Nĩngũkuumbũrĩra hitho ya mũndũ wa nja ũyũ o hamwe na ya nyamũ ĩyo ĩ na mĩtwe mũgwanja na hĩa ikũmi ĩmũkuuĩĩte. 

8   Nyamũ ĩyo wona yarĩ muoyo, no rĩu ndĩrĩ muoyo ĩ hakuhĩ kuumĩra irima rĩrĩa rĩriku rĩtarĩ mũthia ĩthiĩ ĩkaanangwo. Nao andũ arĩa matũũraga thĩ, arĩa kuuma rĩrĩa thĩ yombirwo marĩĩtwa maao mataarĩ maandĩke ibukuinĩ rĩa muoyo, oothe nĩmakaagega maarora nyamũ ĩyo, tondũ yarĩ muoyo na rĩu ndĩrĩ muoyo, no nĩrĩũka o rĩngĩ. 

9  “Ũndũ ũyũ ũkwenda meciiria me na ũũgĩ. Mĩtwe ĩyo mũgwanja nĩ irĩma mũgwanja iria cikarĩirwo nĩ mũndũ wa nja. Ningĩ nĩ athamaki mũgwanja; 

10  ataano aao nĩmeehereete, ũmwe wao no araathana, no ũcio ũngĩ ũmwe ndarĩ arooka; rĩrĩa arĩũka no mũhaka arĩathana ihinda iniini. 

11  Ha ũhoro wa nyamũ ĩyo yarĩ muoyo no rĩu ndĩrĩ muoyo-rĩ, nĩ mũthamaki wa kanaana ũrĩa arĩ ũmwe wa acio mũgwanja, na eerekeire kwanangwo. 

12   “Nacio hĩa icio ikũmi wonire nĩ athamaki ikũmi arĩa matarĩ maraheeo hinya wa gũthamaka, meetĩkĩrĩĩtio gũthamaka o ithaa rĩmwe tu me hamwe na nyamũ ĩyo. 

13  Athamaki acio makoragwo marĩ na muorooto ũmwe, na hinya wao na ũhoti wao maheaga nyamũ ĩyo. 

14  Nao nĩmarĩrũa na Gatũrũme, naake amahoote, tondũ we nĩ Mwathani wa aathani, na Mũthamaki wa athamaki, na arĩa me hamwe naake nĩ arĩa meetĩĩtwo makaamũrwo na nĩ ehokeku.” 

15  Ningĩ mũraika ũcio agĩcooka akĩnjĩĩra atĩrĩ, “Njũũĩ iria wonire kũrĩa mũmaraaya aikaraga nĩ andũ a ndũũrĩrĩ, iruka mĩhĩrĩga, na thiomi mwanya mwanya. 

16  Na rĩĩrĩ, hĩa icio ikũmi wonire o hamwe na nyamũ ĩyo, nĩikaamena mũmaraaya ũcio, ikuue kĩndũ o gĩothe e nakĩo imũtige e njaga, irĩe nyama cia mwĩrĩ wake, na imũcine na mwaki athire biũ. 

17  Nĩ amu Ngai nĩekĩrĩĩte ngoroinĩ ciao rĩciiria rĩa kũhingia kwenda gwake na ũndũ wa gwĩtĩkanĩria mahe nyamũ ĩyo ũthamaki wao o kinya rĩrĩa ciugo cia Ngai ikaahinga. 

18  “Naake mũndũ wa nja ũcio wonire nĩ itũũra rĩrĩa inene rĩathaga athamaki a thĩ.”

