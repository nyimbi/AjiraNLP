1  Inyuĩ andũ a Isiraeli, cookereraai MWATHANI Ngai wanyu. Meehia maanyu nĩ mo mamũhĩngĩĩte mũkagũa. 

2  Cookereraai MWATHANI na mũreke ihooya rĩĩrĩ rĩtuĩke igongoona rĩanyu kũrĩ we: “Tũrekere meehia maitũ moothe na wĩtĩkĩre ihooya riitũ, na nĩtũrĩkũgoocaga o ta ũrĩa twĩranĩire.” 

3  Bũrũri wa Asiria ndũngĩtũhonokia, o nacio mbarathi cia mbaara itingĩtũgitĩra. Tũtigũcooka gwĩta ngai cia mĩhianano Ngai witũ. MWATHANI, iguĩra tha andũ arĩa matarĩ na wa kũmateithia. MWATHANI kwĩrĩra Isiraeli muoyo mwerũ 

4  MWATHANI ekuuga atĩrĩ, “Nĩngũcookia andũ aakwa harĩ niĩ, ngũmeenda na ngoro yakwa yothe; ndigũcooka kũmaraakarĩra. 

5  Harĩ andũ a Isiraeli, ndĩrĩhaanaga ta mbura ĩkuura rũng'ũrĩinĩ, nao marĩthakaraga o ta mahũa; marĩkoragwo marũmĩĩte wega o ta mĩtarakwa ya mũtitũ wa Lebanoni. 

6  Mekũgĩa na muoyo mwerũ, na makorwo marĩ athaka o ta mĩtamaiyũ. Mũtararĩko wao ũgũtuĩka o ta wa mĩtarakwa ya Lebanoni. 

7  Nĩndĩrĩmagitagĩra o rĩngĩ, marĩciaraga o ta ngano, na marutage kĩro o ta mĩthabibũ. Marĩkoragwo na igweta o ta ndibei ya Lebanoni. 

8  Andũ a Isiraeli matigaacooka kũrũmbũyania na ngai cia mĩhianano rĩngĩ. Nĩndĩrĩmacookagĩria mahooya maao na nĩndĩmamenyagĩrĩre. Ndĩrĩmahumbagĩra o ta mũtĩ ũrĩ na mathangũ maruru wega; nĩ niĩ ndĩrĩmaraathimaga.” Kũrĩĩkĩrĩria 

9  Andũ arĩa oogĩ nĩmamenye maũndũ macio, na mamecũũranagie ngoroinĩ ciao. Njĩra cia MWATHANI nĩ nũngĩrĩru, nao andũ arĩa athingu matũũraga macirũmagĩrĩra. Ĩndĩ arĩa eehia nĩkũhĩngwo mahĩngagwo, makagũa maaga gũcirũmĩrĩra.

