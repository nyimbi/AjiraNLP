1  Na rĩĩrĩ, Paũlũ na Sila marĩĩkia gũtuĩkanĩria Amufipoli na Apolonia, magĩkinya Thesalonike, nakuo kũu kwarĩ na thunagogi ya Ayahudi. 

2  O ta mũtugo Paũlũ agĩtoonya thunagogi. Kwa ihinda rĩa ciumia ithatũ akĩgĩa na ndeereti na andũ ciumĩĩte Maandĩkoinĩ, 

3  akĩmataarĩria na akĩmoonia atĩ nĩkwarĩ bata Kristũ anyariirwo na ariũke kuuma kũrĩ akuũ. Agĩkĩmeera atĩrĩ, “Jesũ ũyũ ndĩramũmenyithia ũhoro wake nĩ we Mesia.” 

4  Nao amwe aao, o hamwe na atumia arĩa maarĩ igweta, o na gĩkundi kĩnene kĩa Angiriki arĩa maathaathayagia Ngai magĩĩtĩkia, magĩtuĩka a thiritũ ya Paũlũ na Sila. 

5  No Ayahudi makĩmaiguĩra ũiru, makĩũngania gĩkundi kĩa andũ aaganu na andũ mataarĩ kĩene arĩa moorũũraga ũguo. Magĩkĩrutithia ngũĩ itũũrainĩ rĩothe na magĩtharĩkĩra nyũmba ya mũndũ wetagwo Jasoni, makĩenda kũruta Paũlũ na Sila mamaneane kũrĩ andũ. 

6  Rĩrĩa maagire kũmoona, makĩguucũrũria Jasoni na andũ amwe arĩa meetĩkĩĩtie, makĩmatwara mbere ya anene a itũũra makĩanĩrĩra makiuga atĩrĩ, “Andũ aya, o arĩa mareeheete thĩĩna kũndũ guothe, rĩu nĩmokĩĩte itũũrainĩ rĩĩrĩ riitũ, 

7  na Jasoni nĩamaamũkĩrĩĩte gwake mũciĩ. Oothe nĩmaroina mawatho ma mũthamaki wa Roma makiugaga atĩ nĩkũrĩ na mũthamaki ũngĩ wĩtagwo Jesũ.” 

8  Rĩrĩa andũ o na anene a itũũra maiguire ũguo gũkĩgĩa na ngũĩ. 

9  Nao anene acio marĩĩkia kwamũkĩra mbeeca kuuma kũrĩ Jasoni na andũ acio angĩ cia kũmarũũgamĩrĩra, makĩmeetĩkĩria mathiĩ. Paũlũ na Sila me Berea 

10  Na rĩĩrĩ, gwatuka o ũguo andũ arĩa meetĩkĩĩtie magĩtũma Paũlũ na Sila Berea. Maakinya kũo magĩthiĩ magĩtoonya thunagogi ya Ayahudi. 

11  Na rĩĩrĩ, Ayahudi a kũu maarĩ a ngoro njega gũkĩra arĩa maarĩ itũũrainĩ rĩa Thesalonike, amu nĩmaamũkĩrire ũhoro meendeire, magĩtuĩragia Maandĩko mũthenya o mũthenya nĩguo mamenye wega kana maũndũ macio Paũlũ aaragia maarĩ ma ma kũna. 

12  Nao aingĩ aao, o na atumia Angiriki aingĩ arĩa maarĩ igweta o hamwe na arũme, magĩĩtĩkia. 

13  No rĩrĩa Ayahudi a Thesalonike maiguire atĩ Paũlũ nĩahunjĩĩtie ũhoro wa Ngai Berea, magĩũka o na kuo makĩambĩrĩria gũthoga na gũthũũkia kĩrĩndĩ ngoro. 

14  Ihinda o rĩu andũ arĩa meetĩkĩĩtie makiugĩra Paũlũ ũhoro, akiuma kũu agĩthiĩ hũgũrũrũinĩ cia iria, no Sila na Timotheo magĩikara Berea. 

15  Nao andũ arĩa moimagaririe Paũlũ magĩthiĩ naake o nginya Atheni, na thuutha wa gwathwo makeere Sila na Timotheo atĩ mathiĩ kũrĩ Paũlũ na ihenya, magĩcooka Berea. Paũlũ itũũrainĩ rĩa Atheni 

16  Na rĩĩrĩ, rĩrĩa Paũlũ eetereire Sila na Timotheo kũu Atheni, nĩaiguire ũũru ngoro nĩkuona ũrĩa itũũra rĩu rĩaiyũire mĩhianano. 

17  Kwoguo mũthenya o mũthenya nĩateretaga thunagogiinĩ na Ayahudi o na andũ a Ndũũrĩrĩ arĩa maathaathayagia Ngai o hamwe na arĩa mangĩakorirwo me ndũũnyũinĩ. 

18  Nao arutani amwe a ũũgĩ, arĩa maarũmagĩrĩra ũrutani wa Epikurio na wa Sitoiko, magĩteereta naake. Amwe aao makĩũria atĩrĩ, “Ĩ mũhuhutĩki ũyũ arageria kuuga atĩa?” Nao arĩa angĩ makĩmacookeria atĩrĩ, “Ekuoneka ta arĩ mũhunjia wa ngai ng'eni.” Moigire ũguo nĩ tondũ Paũlũ aahunjagia ũhoro wa Jesũ na wa kũriũka. 

19  Kwoguo magĩkĩnyiita Paũlũ makĩmũtwara kĩamainĩ kĩrĩa gĩacemanagia Areopago makiuga atĩrĩ, “No twende kũmenya ũrutani ũyũ mwerũ ũraaria ũhoro waguo nĩ ũrĩkũ. 

20  Amu maũndũ mamwe tũraigua ũkĩaria ũhoro wamo nĩ ma magegania kũrĩ ithuĩ, na nĩ ũndũ ũcio no twende kũmenya ũrĩa moigaga.” 

21  (Nĩ gũkorwo andũ oothe a Atheni na andũ a kuuma thĩ ng'eni arĩa maikaraga kuo matirĩ ũndũ ũngĩ maahũthagĩra mahinda maao naguo, tiga o kũheana kana gũthikĩrĩria ũndũ wothe mũgeni). 

22  Kwoguo Paũlũ akĩrũũgama mbere ya kĩama kĩu gĩacemanagia Areopago akiuga atĩrĩ, “Andũ a Atheni, nĩnguona atĩ thĩinĩ wa maũndũ moothe nĩmũrũmĩĩtie ndini mũno. 

23  Amu hĩndĩ ĩrĩa ndĩraceerangaga itũũra rĩanyu ngĩĩroragĩra kũrĩa mũthaathayagĩria-rĩ, nĩndĩronire kĩgongoona kĩandĩkĩĩtwo ũũ, ‘Kũrĩ ngai ĩrĩa ĩtooĩo.’ Kwoguo kĩrĩa mũhooyaga mũtooĩ nĩkĩo ngũmũhe ũhoro wakĩo. 

24   Ngai ũrĩa wombire thĩ na indo ciothe iria irĩ kuo, nĩ we Mwathani wa igũrũ na thĩ, na ndatũũraga hekaarũ ciakĩĩtwo na mooko ma andũ. 

25  O na ningĩ ndarĩ kĩndũ angĩbatario nĩkĩo kĩrĩa tũngĩheana na njĩra ya kũmũtungatĩra, nĩ gũkorwo we nĩ we ũheaga andũ oothe muoyo, ũhoti wa kũhiihia, na akamahe indo ciothe. 

26  Nĩ we wombire andũ a ndũũrĩrĩ ciothe kuuma harĩ mũndũ ũmwe na agĩtũma matũũre thĩ yothe. No we watuire o mbere mahinda maao o na mĩhaka ya kũndũ kwao gwa gũtũũra. 

27  Eekire ũguo nĩ geetha andũ macaragie Ngai marĩ na kĩĩrĩgĩrĩro atĩ hiihi mahoota kũmũhambatĩria makĩmuone, o na gũtuĩka ndarĩ haraaya na mũndũ o na ũmwe witũ; 

28  amu, ‘Nĩ thĩinĩ wake tũtũũraga muoyo tũgeetwara na tũgakorwo tũrĩ o ho.’ O ta ũrĩa aandĩki amwe aanyu moigĩĩte atĩrĩ, ‘O na ithuĩ tũrĩ rũciaro rwake kũna.’ 

29  Tondũ tũkĩrĩ ciana cia Ngai-rĩ, tũtikĩagĩrĩirwo nĩgwĩciiria atĩ ahaana ta mũhianano wa thahabu kana betha, o na kana ihiga, ũrĩa ũthondekeetwo na ũũgĩ na kwĩgereria kwa andũ. 

30  Ngai ndaigana kũrora mahinda marĩa andũ mataamũũĩ, no rĩu aathaga andũ oothe a kũndũ guothe merire, 

31  amu nĩatuĩte mũthenya ũrĩa agaatuĩra andũ oothe a thĩ na kĩhooto ahũthĩire mũndũ ũrĩa athuurĩĩte. Nĩariũkirie mũndũ ũcio kuuma kũrĩ akuũ, naguo ũndũ ũcio ũkoonanio kũrĩ andũ oothe atĩ ũhoro ũcio nĩ wa ma!” 

32  Rĩrĩa maiguire Paũlũ akĩaria ũhoro wa kũriũka kwa arĩa akuũ, amwe makĩmũthekerera, no angĩ makiuga atĩrĩ, “No twende gũkũigua ũkĩaria ũhoro wa maũndũ macio rĩngĩ.” 

33  Kwoguo Paũlũ agĩgĩthiĩ akiuma mũcemanioinĩ. 

34  No rĩĩrĩ, andũ amwe magĩtuĩka a thiritũ yake magĩĩtĩkia. Gatagatĩinĩ ka acio nĩhaarĩ Dionisio mũthuuri wa kĩama kĩa Areopago, na mũtumia wetagwo Damari, o na andũ angĩ maarĩ hamwe nao.

