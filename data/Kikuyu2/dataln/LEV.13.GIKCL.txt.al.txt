1  Ningĩ MWATHANI akĩĩra Musa na Harũni atĩrĩ, 

2  “Mũndũ o wothe angĩkorwo na kĩronda ngoothiinĩ ya mwĩrĩ wake, kana ihũha, o na kana ihĩa rĩrĩa rĩngĩhota gũcooka gũtuĩka mũrimũ mũũru wa ngoothi-rĩ, aagĩrĩirwo nĩgũtwarwo kũrĩ mũthĩnjĩri Ngai wa mbarĩ ya Harũni. 

3  Naake mũthĩnjĩri Ngai arore wega kĩronda kĩu mũndũ ũcio arũarĩĩte ngoothiinĩ yake, na angĩona guoya wakĩo ũgarũrũkĩĩte ũgatuĩka mwerũ na kĩronda kĩu gĩkarikĩra na thĩinĩ wa ngoothi yake, ũcio nĩ mũrimũ mũũru wa ngoothi. Naake mũthĩnjĩri Ngai agĩtue atĩ mũndũ ũcio e na thaahu. 

4  No rĩĩrĩ, kĩronda kĩu kĩngĩkorwo nĩkĩerũhĩĩte no kĩabaarwo wega gĩkooneka atĩ mũrimũ wakĩo ndũrikĩire na thĩinĩ wa ngoothi, na guoya ndũgarũrũkĩĩte ũgatuĩka mwerũ, mũthĩnjĩri Ngai aagĩrĩirwo nĩkũhingĩra mũndũ ũcio handũ e wiki mĩthenya mũgwanja. 

5  Mũthenya wa mũgwanja wakinya, mũthĩnjĩri Ngai acooke abaare mũndũ ũcio riita rĩngĩ, na angĩona kĩronda kĩu kĩhaana o ta ũrĩa gĩatariĩ hĩndĩ ya mbere na gĩtitheeete, amũhingĩre o rĩngĩ handũ e wiki mĩthenya ĩngĩ mũgwanja. 

6  Mũthenya wa mũgwanja mũthĩnjĩri Ngai abaare mũndũ ũcio rĩngĩ, nakĩo kĩronda kĩngĩkorwo nĩkĩhoneete na gĩkaaga gũtheea, atue atĩ mũndũ ũcio ndarĩ na thaahu; ĩyo no thundo ituĩkĩĩte kĩronda. Naake mũndũ ũcio agĩthambie nguo ciake athirwo nĩ thaahu. 

7  Thuutha wa mũndũ ũcio kũbaarwo nĩ mũthĩnjĩri Ngai na gũtuĩrwo atĩ ndarĩ na thaahu, kĩronda kĩu kĩngĩtheea, no nginya athiĩ akeyonanie he mũthĩnjĩri Ngai rĩngĩ. 

8  Naake mũthĩnjĩri Ngai amũbaare rĩngĩ, nakĩo kĩronda kĩu kĩngĩkorwo gĩtheeete, atue atĩ mũndũ ũcio e na thaahu, ũcio nĩ mũrimũ mũũru wa ngoothi. 

9  “Mũndũ o wothe angĩkorwo na mũrimũ mũũru wa ngoothi arĩtwaragwo kũrĩ mũthĩnjĩri Ngai, 

10  nĩguo amũbaare wega. Hangĩkorwo he na kĩronda kĩerũ ngoothiinĩ yake gĩtũmĩĩte guoya ũtuĩke mwerũ na kĩiyũire mahira-rĩ, 

11  ũcio nĩ mũrimũ mũũru wa ngoothi ũkũrĩire mwĩrĩinĩ. Mũthĩnjĩri Ngai agĩtue atĩ mũndũ ũcio e na thaahu; ndaagĩrĩirwo nĩkũmũhingĩra handũ e wiki nĩ ũndũ hatirĩ na nganja e na thaahu. 

12  Mũrimũ wa ngoothi ũngĩtheea ũhumbĩre mũndũ kũrutia mũtwe nginya magũrũ, 

13  mũthĩnjĩri Ngai aagĩrĩirwo nĩkũmũbaara. Angĩona atĩ ti itherũ mũrimũ ũcio ũiyũire mwĩrĩ wake wothe, atue mũndũ ũcio ndarĩ na thaahu. Ngoothi yake yothe ĩngĩkorwo ĩgarũrũkĩĩte ĩkeerũha, mũndũ ũcio ndarĩ na thaahu. 

14  No rĩĩrĩ, hĩndĩ ĩrĩa yothe angĩonwo arĩ na kĩronda mwĩrĩinĩ wake, no atuĩke e na thaahu. 

15  Naake mũthĩnjĩri Ngai amũbaare rĩngĩ, na angĩona kĩronda, atue mũndũ ũcio e na thaahu. Kĩronda kĩu e nakĩo nĩgĩakuonania atĩ nĩ mũrimũ mũũru wa ngoothi, na kwoguo mũndũ ũcio e na thaahu. 

16  No kĩronda kĩu kĩngĩhona na gĩtuĩke kĩerũ rĩngĩ, mũndũ ũcio aagĩrĩirwo nĩgũthiĩ kũrĩ mũthĩnjĩri Ngai. 

17  Naake amũbaare rĩngĩ. Kĩronda kĩu kĩngĩkorwo kĩgarũrũkĩĩte gĩkeerũha, mũthĩnjĩri Ngai agĩtue mũndũ ũcio ndarĩ na thaahu. Mũndũ ũcio athirwo nĩ thaahu. 

18  “Mũndũ angĩkorwo na ihũha rĩrĩĩkĩĩtie kũhona 

19  na harĩa rĩraarĩ hagacooka hakagĩa na handũ haimbu heerũ kana handũ haroneka he haregethũku na hakeerũha, aagĩrĩirwo nĩkuonia mũthĩnjĩri Ngai handũ hau. 

20  Naake mũthĩnjĩri Ngai abaare handũ hau, na angĩona harikĩire na thĩinĩ wa ngoothi na guoya waho ũgarũrũkĩĩte ũkeerũha, atue mũndũ ũcio e na thaahu. Ũcio nĩ mũrimũ mũũru wa ngoothi uumĩrĩire ihũhainĩ rĩu. 

21  No mũthĩnjĩri Ngai angĩbaara handũ hau na oone atĩ guoya waho ndũgarũrũkĩĩte ũkeerũha na hatirikĩire na thĩinĩ wa ngoothi, no nĩ heerũ haniini, aagĩrĩirwo nĩkũhingĩra mũndũ ũcio handũ e wiki mĩthenya mũgwanja. 

22  Handũ hau hangĩtheea, mũthĩnjĩri Ngai atue mũndũ ũcio e na thaahu nĩ gũkorwo handũ hau he na mũrimũ. 

23  No rĩĩrĩ, handũ hau hangĩaga kũgarũrũka na haage gũtheea, kĩu nĩ kĩrema kĩrĩa gĩatigirwo nĩ ihũha rĩahona, na kwoguo mũthĩnjĩri Ngai agĩtue mũndũ ũcio ndarĩ na thaahu. 

24  “Hĩndĩ ĩrĩa mũndũ angĩcinwo nĩ mwaki, naho ihĩainĩ rĩu rĩake hagĩe na handũ heerũ kana haregethũku na hakeerũha, 

25  mũthĩnjĩri Ngai nĩagĩrĩirwo nĩkũbaara handũ hau. Guoya ũrĩa ũrĩ handũ hau ũngĩkorwo ũgarũrũkĩĩte ũkeerũha, naho hakooneka harikĩire na thĩinĩ wa ngoothi, ũcio nĩ mũrimũ mũũru wa ngoothi uumĩrĩire ihĩainĩ rĩu. Naake mũthĩnjĩri Ngai agĩtue mũndũ ũcio e na thaahu. 

26  No guoya wa handũ hau ũngĩkorwo ũtagarũrũkĩĩte ũkeerũha, naho hakaaga gũkorwo harikĩrĩĩte na thĩinĩ wa ngoothi, no nĩ heerũ haniini, mũthĩnjĩri Ngai aagĩrĩirwo nĩkũhingĩra mũndũ ũcio handũ e wiki mĩthenya mũgwanja. 

27  Mũthenya wa mũgwanja mũthĩnjĩri Ngai abaare mũndũ ũcio rĩngĩ, na angĩona handũ hau hatheeete, ũcio nĩ mũrimũ mũũru wa ngoothi. Naake mũthĩnjĩri Ngai agĩtue mũndũ ũcio e na thaahu. 

28  No handũ hau hangĩaga kũgarũrũka na haage gũtheea na hakorwo harĩ heerũ haniini, ũcio ti mũrimũ mũũru wa ngoothi. Mũthĩnjĩri Ngai aagĩrĩirwo nĩgũtua mũndũ ũcio ndarĩ na thaahu, tondũ kĩu nĩ kĩrema kiumanĩĩte na ihĩa rĩu. 

29  “Hĩndĩ ĩrĩa mũndũ mũrũme kana mũndũ wa nja angĩgĩa na kĩronda mũtwe kana kĩreru, 

30  kĩagĩrĩirwo nĩkũbaarwo nĩ mũthĩnjĩri Ngai. Kĩngĩoneka kĩrikĩire na thĩinĩ wa ngoothi na njuĩrĩ ĩrĩa ĩrĩ thĩinĩ wakĩo ĩgatuĩka yerũũ na ĩgacekeha, ũcio nĩ mũrimũ mũũru wa ngoothi. Mũthĩnjĩri Ngai aagĩrĩirwo nĩgũtua atĩ mũndũ ũcio e na thaahu. 

31  No mũthĩnjĩri Ngai angĩbaara kĩronda kĩu oone atĩ gĩtirikĩire na gĩtirĩ na njuĩrĩ njirũ, aagĩrĩirwo nĩkũhingĩra mũndũ ũcio wĩ na kĩronda kĩu handũ e wiki mĩthenya mũgwanja. 

32  Mũthenya wa mũgwanja mũthĩnjĩri Ngai abaare kĩronda kĩu rĩngĩ, na kĩngĩkorwo gĩtitheeete, na thĩinĩ wakĩo hatirĩ guoya wa rangi wa yerũũ, na gĩtirikĩire na thĩinĩ wa ngoothi, 

33  hĩndĩ ĩyo mũndũ ũcio eenje njuĩrĩ no ndakenje njuĩrĩ iria irĩ hau kĩrondainĩ kĩu. Mũthĩnjĩri Ngai acooke amũhingĩre handũ e wiki mĩthenya ĩngĩ mũgwanja. 

34  Mũthenya wa mũgwanja wakinya mũthĩnjĩri Ngai abaare kĩronda kĩu hĩndĩ ĩngĩ, na kĩngĩkorwo gĩtatheeete, na gĩtarikĩire na thĩinĩ wa ngoothi, atue mũndũ ũcio ndarĩ na thaahu. Naake mũndũ ũcio athambie nguo ciake, agĩthirwo nĩ thaahu. 

35  No kĩronda kĩu kĩngĩtheea mũndũ ũcio arĩĩkĩĩtie gũtuuo mũtheru, 

36  mũthĩnjĩri Ngai aagĩrĩirwo nĩkũmũbaara rĩngĩ. Kĩronda kĩu kĩngĩkorwo gĩtheeete, ndaagĩrĩirwo nĩ gũtinda aroreete kana kĩ na njuĩrĩ cia rangi wa yerũũ; mũndũ ũcio hatirĩ nganja e na thaahu. 

37  No rĩĩrĩ, mũthĩnjĩri Ngai angĩona kĩronda kĩu gĩtitheeete na kĩ na njuĩrĩ irakũra thĩinĩ wakĩo, kĩronda kĩu nĩ kĩhonu, na mũthĩnjĩri Ngai aagĩrĩirwo nĩgũtua mũndũ ũcio ndarĩ na thaahu. 

38  “Hĩndĩ ĩrĩa mũndũ mũrũme kana mũndũ wa nja angĩgĩa na kĩndũ kĩerũhĩĩte ngoothiinĩ, 

39  mũthĩnjĩri Ngai nĩagĩrĩirwo nĩkũbaara mũndũ ũcio. Kĩndũ kĩu kĩ ngoothiinĩ kĩngĩkorwo ti kĩerũ mũno, ũcio no mũrimũ wa gwĩthũa ũnyiitĩĩte ngoothi; mũndũ ũcio ndarĩ na thaahu. 

40  -

41  “Mũndũ angĩmunyũka njuĩrĩ na thuutha kana na mbere ya mũtwe wake ũndũ ũcio ndũngĩtũma atuĩke atĩ e na thaahu. 

42  No rĩĩrĩ, kĩharainĩ kĩu hangĩgĩa na handũ haregethũku na hakeerũha, ũcio nĩ mũrimũ mũũru wa ngoothi ũroimĩrĩra hau kĩharainĩ. 

43  Mũthĩnjĩri Ngai aagĩrĩirwo nĩkũbaara mũndũ ũcio, na handũ hau harũaru hangĩkorwo haregethũkĩĩte na hakeerũha, (o ta ũrĩa mũrimũ mũũru wa ngoothi ũkoragwo ũhaana ũrĩ ngoothiinĩ ya mwĩrĩ), 

44  mũthĩnjĩri Ngai atue mũndũ ũcio e na thaahu, nĩ ũndũ wa mũrimũ ũcio mũũru wa ngoothi e naguo mũtwe. 

45  “Mũndũ ũrĩa ũrũarĩĩte mũrimũ mũũru wa ngoothi no nginya ehumbage nguo ndembũkangu, na ndagacanũrage njuĩrĩ ciake. Ningĩ no nginya ahumbagĩre mwena wa na kĩanda wa ũthiũ wake, na aanagĩrĩre atĩrĩ, ‘Ndĩ na thaahu! Ndĩ na thaahu!’ 

46  Mũndũ ũcio egũtũũra e na thaahu matukũ moothe marĩa egũkorwo arĩ na mũrimũ ũcio, na no mũhaka aikarage nja ya kambĩ, kũraaya na andũ arĩa angĩ. Mawatho makoniĩ mbuu irĩ nguoinĩ 

47  “Hĩndĩ ĩrĩa mbuu ingĩkorwo nguoinĩ, ĩrĩ ya guoya kana ya gataani , 

48  kana ikorwo gĩcunjĩinĩ o gĩothe kĩa nguo ya gataani kana ya guoya, kana ikorwo rũũainĩ kana kĩndũ o gĩothe gĩthondekeetwo na rũũa, 

49  ingĩoneka irĩ na rangi wa ngirini kana mũtuune-rĩ, icio nĩ mbuu iratheea na no mũhaka cionio mũthĩnjĩri Ngai. 

50  Naake mũthĩnjĩri Ngai acibaare, acooke ahingĩre kĩndũ kĩu kĩ na mbuu icio handũ gĩ giiki mĩthenya mũgwanja. 

51  Mũthenya wa mũgwanja wakinya abaare mbuu icio rĩngĩ, angĩkorwo nĩitheete, kĩndũ kĩu kĩ na thaahu. 

52  Naake agĩcine kĩndũ kĩu nĩ ũndũ mbuu icio kĩ nacio nĩ iria ciikaraga igĩcookaga na ciagĩrĩirwo nĩkũniinwo na mwaki. 

53  “No rĩĩrĩ, hĩndĩ ĩrĩa mũthĩnjĩri Ngai angĩbaara mbuu icio na oone atĩ ititheeete kĩndũinĩ kĩu, 

54  aagĩrĩirwo nĩgwathana oige kĩndũ kĩu gĩthambio, acooke akĩhingĩre handũ gĩ giiki mĩthenya ĩngĩ mũgwanja. 

55  Yathira akĩbaare rĩngĩ, na angĩona rangi wa mbuu icio ũtagarũrũkĩĩte o na gwatuĩka atĩ ititheeete, kĩndũ kĩu kĩrĩ o na thaahu. No nginya mũcine kĩndũ kĩu, o na akorwo handũ harĩa mbuu irĩ harĩ mwena na wa mbere kana na wa thuutha. 

56  No hĩndĩ ĩrĩa mũthĩnjĩri Ngai angĩbaara kĩndũ kĩu rĩngĩ na oone mbuu icio nĩithirathirĩĩte, aagĩrĩirwo nĩ gũtembũra handũ hau irĩ nguoinĩ kana rũũainĩ. 

57  Hĩndĩ ĩrĩa mbuu icio ingĩcooka kuoneka rĩngĩ, ũguo nĩkuonania atĩ nĩgũtheea iratheea rĩngĩ, na nĩ ũndũ ũcio, mwene kĩndũ kĩu kĩrĩ na mbuu icio no mũhaka agĩcine na mwaki. 

58  No angĩthambia kĩndũ kĩu na mbuu icio icooke kwaga kuoneka rĩngĩ, aagĩrĩirwo nĩgũthambia kĩndũ kĩu hĩndĩ ĩngĩ, nakĩo gĩthirwo nĩ thaahu. 

59  “Ũcio nĩguo watho ũkoniĩ mbuu iria ingĩkorwo irĩ nguoinĩ, ĩrĩ ya guoya, gataani, kana irĩ gĩcunjĩinĩ o gĩothe kĩa nguo ya gataani, guoya, o na kana irĩ kĩndũinĩ o gĩothe gĩthondekeetwo na rũũa. Ũguo nĩguo itua rĩrĩtuagwo kana kĩndũ kĩrĩ na thaahu kana gĩtirĩ.”

