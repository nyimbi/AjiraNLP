1   MWATHANI aroiga atĩrĩ, “Haaha harĩ na maaĩ, mũndũ o wothe ũnyootiĩ nĩoke. Inyuĩ na inyuĩ mũtarĩ na mbeeca, ũkaai mũgũre irio mũrĩe. Ũkaai mũgũre ndibei na iria, gũtirĩ mbeeca mũgwĩtio. 

2  Atĩrĩĩrĩ, mũhũthagĩra mbeeca cianyu na indo itangĩmũhũũnia nĩkĩ? Mũhũthagĩra mĩcaara yanyu na mũgatigwo mũtaiganĩĩtie nĩkĩ? Thikĩrĩriai na mwĩke ũrĩa nguuga, na nĩmũrĩrĩaga irio iria njega mũno. 

3   “Tegaai matũ mũthikĩrĩrie na mũũke harĩ niĩ. Ũkaai harĩ niĩ na nĩmũgũtũũra muoyo. Nĩngũthondeka kĩrĩĩkanĩro gĩa gũtũũra na inyuĩ na ndĩmũhe iraathimo iria ndeerĩire Daudi. 

4  Nĩndatuire Daudi mũtongoria na mũnene wa ndũũrĩrĩ, na nĩndamũhũthĩrire ngĩonia ndũũrĩrĩ ũhoti wakwa. 

5  Nĩmũgaatũmanĩra ndũũrĩrĩ ng'eni, na ndũũrĩrĩ icio itamũũĩ igooka kũrĩ inyuĩ iteng'ereete. Niĩ MWATHANI Ngai wanyu, o niĩ Ũrĩa Mũtheru wa Isiraeli, nĩ niĩ ngaatũma ũndũ ũcio ũtuĩkĩke, na nĩngaamũheithia gĩtĩĩo na riiri.” 

6  Atĩrĩĩrĩ, cariai MWATHANI rĩrĩa angĩoneka; mũhooei rĩu e hakuhĩ. 

7  Andũ arĩa imaramari nĩmatigane na mĩtugo yao; na arĩa matarĩ athingu magarũrĩre mĩciirĩrie yao. Nĩmacookerere MWATHANI Ngai witũ, nĩekũmaiguĩra tha na amoohere. 

8  Tondũ-rĩ, niĩ MWATHANI ndĩroiga atĩrĩ, “Meciiria maakwa matihaanaine na maanyu na njĩra ciakwa itiringaine na cianyu. 

9  Ta ũrĩa igũrũ rĩraihanĩrĩirie na thĩ, noguo njĩra ciakwa iraihanĩrĩirie na cianyu, na noguo meciiria maakwa matiganĩĩte na maanyu. 

10   “Atĩrĩĩrĩ, mbura na mbarabu ciumaga igũrũ na iticookaga na kũu igũrũ itaihũgĩĩtie thĩ. Igagĩtũma mĩmera ĩmere na ĩkũre, nacio irio cia kũrĩa na mbegũ cia kũhanda ikooneka. 

11  Ũguo noguo mũgambo ũrĩa njaragia, ũtarĩnjookagĩrĩra ũtahingĩĩtie ũrĩa ndĩũbangĩire. Ndũkaaga kũhingia mũbango ũrĩa ndĩũbangĩire na nĩũrĩĩkaga ũrĩa wothe ndĩũtũmĩĩte ũgeeke. 

12  “Atĩrĩĩrĩ, mũkoima Babiloni mũkeneete na mũrekererio muume kuo na njĩra ya thaayũ. Irĩma na tũthũngũri nĩikaanũka ikĩinaga mbere yanyu: nayo mĩtĩ yothe ya mũtitũ yanĩrĩre nĩgũkena. 

13  Mĩthengera nĩyo ĩgakũra kũrĩa rĩu kũrakũra mĩtare. Mĩhandathi nayo ĩkũre kũrĩa rĩu kũrakũra cong'e. Ũndũ ũcio ũgĩtuĩke rũũri rwa gũtũũra tene na tene rwakũririkananagia ũrĩa niĩ MWATHANI njĩkĩĩte.”

