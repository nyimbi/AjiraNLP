Mũthamaki Asa kũhoota andũ a Sudani
1Naake Abija agĩkua, agĩthikwo kũu itũũra rĩa Daudi. Naake Asa mũũrũwe, agĩthamaka ithenya rĩake. Na rĩĩrĩ, mĩaka ikũmi ĩrĩa Asa aathamakĩre bũrũri wothe waiyũire thaayũ. 2Naake Asa agĩĩka maũndũ moothe marĩa maakenagia Ngai wake. 3Agĩkĩeheria igongoona ng'eni bũrũriinĩ guothe, o na kũndũ gũtũũgĩru kũrĩa gwathaathayagĩrio mĩhianano. Ningĩ akĩmomoranga itugĩ cia kũhooywo, o na agĩtemenga mũhianano wa ngai ĩrĩa yetagwo Ashera. 4Naake Asa agĩatha andũ oothe a Juda meekage kwenda kwa Ngai wa maithe maao na mahingagie ũrutani na maathani maake. 5Agĩcooka akĩmomoranga kũndũ gũtũũgĩru kũrĩa gwathaathayagĩrio mĩhianano o hamwe na igongoona iria ciacinagĩrwo ũbaani kũu bũrũriinĩ wothe wa Juda. Naguo ũthamaki wothe ũgĩikara na thaayũ matukũ moothe ma wathani wake. 6Ningĩ agĩaka matũũra mairigĩirwo na thingo cia hinya kũu Juda tondũ hĩndĩ ĩyo bũrũri ndwarĩ na mbaara, MWATHANI nĩamũheete thaayũ. 7Naake Asa agĩkĩĩra andũ a Juda atĩrĩ, “Rekeei tũirigĩre matũũra maya na thingo cia hinya, o na tũmathiũrũkĩrie na mĩnaara. O na ningĩ twake ihingo cia cuuma. Nĩ ithuĩ tũrĩathaga bũrũri ũyũ nĩ ũndũ nĩtwĩkĩĩte ũrĩa wothe MWATHANI Ngai witũ eendaga. Nĩatũmenyereire na nĩatũheete thaayũ na mĩena yothe.” Nĩ ũndũ ũcio magĩgĩaka matũũra macio na magĩtũũra magaacĩire. 8Naake mũthamaki Asa aarĩ na mbũtũ ya thigari ngiri magana matatũ (300,000) cia kuuma Juda, nacio ciarĩ na ngo na matimũ. Ningĩ nĩarĩ na ingĩ ngiri magana meerĩ ma mĩrongo ĩnaana (280,000) cia kuuma mũhĩrĩgainĩ wa Benjamini, nacio ciarĩ na ngo na mĩguĩ. Thigari icio ciothe ciarĩ njamba irĩ hinya.
9Na rĩĩrĩ, mũndũ woimĩĩte Ethiopia wetagwo Zera e na thigari mirioni ĩmwe (1,000,000) na ngaari cia mbarathi magana matatũ (300) agĩũka nĩguo ahũũrane na andũ a Juda, akĩhungura o nginya Maresha. 10Naake Asa akiumagara nĩguo akahũũrane naake, nao makĩng'ethanĩra gĩtuambainĩ gĩa Zefatha hakuhĩ na Maresha. 11Hĩndĩ ĩyo Asa akĩhooya MWATHANI Ngai wake atĩrĩ, “Wee MWATHANI, wĩ na hinya wa gũteithia mbũtũ ya ita ĩrĩa ĩtarĩ na hinya o na ĩrĩa ĩrĩ na hinya. Tũteithie rĩu, wee MWATHANI Ngai witũ, nĩ ũndũ mwĩhoko witũ ũrĩ o harĩ we, ningĩ rĩu MWATHANI, tuumagarĩĩte kũrũa na mbũtũ ĩno nene ũũ thĩinĩ wa rĩĩtwa rĩaku. Rĩu MWATHANI, wee nĩwe Ngai witũ, na gũtirĩ mũndũ o na ũmwe ũngĩkũhoota.”
12Naake MWATHANI akĩrekererie mbũtũ ĩyo ya ita ya Ethiopia mookoinĩ ma Asa na thigari ciake iria cioimĩĩte Juda, nao makĩmĩhoota. Nacio ita iria cioimĩĩte Ethiopia ikĩũra, 13naake Asa na thigari ciake makĩmathingata o nginya Gerari. Nacio thigari cia Ethiopia ikĩũragwo nyingĩ ũguo atĩ itingĩahotire gũthiĩ na mbere na mbaara. MWATHANI we mwene nĩ we watũmire mahootwo nĩ mbũtũ yake, nayo mbũtũ ĩyo yake ya Juda ĩgĩkuwa indo nyingĩ macio. 14Magĩcooka makĩhũũra matũũra moothe marĩa maathiũrũrũkĩirie Gerari, nĩ ũndũ MWATHANI nĩatũmĩĩte andũ a kuo maiyũrwo nĩ guoya. Nao magĩtaha indo nyingĩ kuuma matũũrainĩ maao. 15Ningĩ magĩtharĩkĩra kambĩ cia arĩithi, magĩtaha ng'ondu na ngamĩĩra nyingĩ mũno. Marĩĩkia gwĩka ũguo magĩcooka Jerusalemu.