Ihooya rĩa kũũria ũteithio
1Honokia Ngai,
nĩ gũkorwo maaĩ manginyĩĩte o ngingo.
2Ndĩratoonyerera mũtondoinĩ,
no gũtomberera ndĩratomberera;
ndĩ ndiainĩ o harĩa hariku,
na ndĩ hakuhĩ kũhumbĩkanio nĩ ndiihũ.
3Nĩnogeetio nĩgũkaya nĩguo ndeithio
na mũmero wakwa nĩ mũng'aru.
Maitho maakwa nĩmoorĩĩtwo nĩ hinya
nĩgũgũcũũthĩrĩria wee Ngai, ũũke ũndeithie.
4 Arĩa mathũire hatarĩ gĩtũmi nĩ aingĩ
gũkĩra njuĩrĩ cia mũtwe wakwa.
Thũ ciakwa ciaragia maheeni igũrũ rĩakwa;
i na hinya mũno na irenda kũnjũraga.
Ndahota atĩa gũcookia indo itaiyĩte?
5Wee, Ngai, nĩũũĩ ũrimũ wakwa;
ndwagaga kuona meehia marĩa njĩhĩĩtie.
6MWATHANI Ngai Mwene Hinya Wothe
ndũgeetĩkĩre njonorithie arĩa makwĩhokeete!
Ngai wa Isiraeli, ndũkaareke nyararithie arĩa magũthaathayagia.
7Nĩ gũkorwo irumi iria numĩĩtwo, numĩĩtwo nĩ ũndũ waku;
ũthiũ wakwa ũiyũirwo nĩ thoni.
8Nduĩkĩĩte ta mũgeni harĩ aariũ a maitũ,
kana ta mũrũũrĩrĩ harĩ andũ a mũciĩ witũ.
9 Kĩyo kĩrĩa ndĩ nakĩo kĩa Hekaarũ yaku nĩkĩo kĩndĩĩte;
irumi iria ũrarumwo nĩ niĩ icookereire.
10Ndenyiihirie na ngĩiima irio,
andũ magĩthekerera nĩgwĩka ũguo;
11ndehumbire nguo cia macakaya, magĩthekerera.
12Njĩrainĩ cia itũũra no ndeto ciakwa ciaragio,
nao arĩĩu mainaga makĩnyũrũragia.
13No niĩ-rĩ, wee MWATHANI, nĩ we ndĩrahooya;
njookeria Ngai, ihinda rĩrĩa rĩagĩrĩire.
Njookeria nĩ ũndũ wee wĩ muumaandũ,
na nĩũhonokanagia o ta ũrĩa wĩranĩire.
14Honokia ndigatoonyerere mũtondoinĩ;
ngitĩra kuuma harĩ thũ ciakwa,
nduta ndiainĩ ĩyo ndiku.
15Ndũkaareke mũiyũro wa maaĩ ũhumbĩkanie,
o na kana merio nĩ kũndũ kũrĩa kũriku,
kana harũke mbĩĩrĩrainĩ.
16Njookeria MWATHANI, nĩ ũndũ wee wĩ mwega,
na gũtirĩ hingo ũtandugaga;
hũgũkĩra, tondũ wee wĩ mũtugi mũno.
17Ndũkaae kũrora na kũngĩ wona ndungata yaku;
njookeria narua tondũ ndĩ mũnyamaaru!
18Ũka ũngũũre;
ndeithũra kuuma harĩ thũ ciakwa!
19Wee-rĩ, nĩũũĩ irumi ciothe iria numĩĩtwo,
na ũrĩa njonorithĩĩtio na nganyararwo;
thũ ciakwa ciothe wee nĩũciũĩ.
20Irumi iria numĩĩtwo nĩcinjiguithĩĩtie ruwo ngoro o nginya ngaaga mwĩhoko.
Ndĩretereire nyone wa kũnjiguĩra tha, no ndinamwona,
o na wa kũnyũmĩrĩria ndinamuona.
21 Ndahũũta maheire irio ciarĩ na ũrogi,
na ndanyoota makĩĩhe ndibei yagagatĩĩte.
22 Maruga maao marotuĩka kĩndũ gĩa kũmaniina;
thigũkũ ciao iria theru irotuĩka mũthiro wao.
23Maroaga kuona matuĩke itumuumu!
Marothiaga mahocereire
nĩ ũrĩa mĩgongo yao yagĩĩte hinya!
24Maitĩrĩrie mang'ũrĩ maaku;
marokinyĩrĩrwo nĩ maraakara maaku me gwakana ta mwaki.
25 Kambĩ ciao irotuĩka maganjo matheri;
hema ciao irotigwo itarĩ na wa gũcitũũra.
26Tondũ o nĩkũnyariira maranyariira
arĩa wee ũrĩĩkĩĩtie kũherithia,
na magathiĩ na mbere gũtharĩkĩra
arĩa wee ũrĩĩkĩĩtie gũtiihia.
27Maherithie o kũmaherithia;
ndũkamoohere o na atĩa.
28 Marĩĩtwa maao marothario kuuma ibukuinĩ rĩa muoyo;
maroaga kwandĩkanĩrio hamwe na ma andũ aaku arĩa athingu.
29No niĩ-rĩ, ndĩ mũnyamaarĩku, na ngoorwo nĩ hinya;
ngitĩra, Ngai, na ũhonokie!
30Nĩngũgooca rĩĩtwa rĩa Ngai na rwĩmbo,
na ndĩmũtũũgĩrie ngĩmũcookagĩria ngaatho.
31Ũndũ ũcio nĩũgũkenia MWATHANI gũkĩra kũmũrutĩra ng'ombe
o na kana kũmũrutĩra ndeegwa ĩrĩa nene.
32Rĩrĩa arĩa mahinyĩrĩirio marĩona ũguo nĩmarĩkena:
arĩa mathaathayagia Ngai nĩmarĩũmĩrĩrio ngoro.
33Nĩ ũndũ MWATHANI nĩathikagĩrĩria andũ arĩa mabataire,
na ndariganagĩrwo nĩ andũ aake arĩa mooheetwo.
34Goocaai Ngai, inyuĩ igũrũ na thĩ,
o ũndũ ũmwe na maria marĩa manene,
na ciũmbe ciothe iria i thĩinĩ wamo.
35Nĩ gũkorwo nĩakaahonokia Jerusalemu
na aake rĩngĩ matũũra ma Juda.
Andũ aake magaatũũra kuo na megwatĩre bũrũri ũtuĩke wao;
36ciana cia ndungata ciake nĩikaũgaya,
nao arĩa mamwendeete matũũre kuo.