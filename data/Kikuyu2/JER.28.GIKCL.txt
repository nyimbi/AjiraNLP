Jeremia na mũnabii Hanania
1 Na rĩĩrĩ, mwaka o ro ũcio, mweriinĩ wa ĩtaano wa mwaka wa kana wa ũthamaki wa Zedekia, mũnabii Hanania mũrũ wa Azuri, ũrĩa woimĩĩte itũũra rĩa Gibeoni, nĩanjarĩirie ndĩ kũu Hekaarũinĩ, athĩnjĩri Ngai na andũ oothe makĩiguaga. Aanjĩĩrire atĩrĩ, 2“MWATHANI Mwene Hinya Wothe, Ngai wa Isiraeli, ekuuga ũũ: ‘Nĩnyunangĩĩte icooki rĩa mũthamaki wa Babilonia. 3Mĩaka ĩĩrĩ ĩtanathira, nĩngaacookia o gũũkũ mĩthiithũ yothe ya Hekaarũ ĩrĩa mũthamaki Nebukadinezaru ooire agĩtwara Babilonia. 4Ningĩ nĩngũcookia Jehoakini, mũrũ wa Jehoiakimu, mũthamaki wa Juda, o gũũkũ arĩ hamwe na andũ oothe arĩa maathaamĩrio kuuma Juda magĩtwarwo Babilonia. Tondũ rĩĩrĩ, nĩngoinanga icooki rĩa mũthamaki wa Babilonia. Niĩ MWATHANI, nĩ niĩ ndoiga ũguo?’ ”
5Na niĩ ngĩcookeria mũnabii Hanania, athĩnjĩri Ngai na andũ oothe arĩa marũũgamĩĩte kũu Hekaarũinĩ makĩiguaga 6ngĩmwĩra atĩrĩ, “Ameni! MWATHANI aroeka guo! Arohingia ũguo waratha na acookie o gũũkũ mĩthiithũ yothe ya Hekaarũ na andũ oothe arĩa maatahirwo magĩtwarwo Babilonia marĩ mĩgwate! 7No rĩĩrĩ, tathikĩrĩria ũrĩa ngũkwĩra wee mwene o na andũ aya oothe. 8Anabii arĩa maarathaga kuuma o tene, mbere yakwa na yaku, maarathire makiuga atĩ mbaara, ng'aragu, na mĩrimũ nĩigaakorerera ndũũrĩrĩ nyingĩ o na moothamaki marĩ na hinya. 9No rĩĩrĩ, mũnabii ũrĩa ũrathaga ũhoro wa thaayũ angĩgĩĩtĩkĩo atĩ nĩ mũnabii wa ma ũrekeetio nĩ MWATHANI o rĩrĩa ũrathi ũcio wake ũngĩhinga.”
10Thuutha ũcio mũnabii Hanania akĩnduta icooki rĩrĩa ndeekĩrĩĩte ngingo, akĩriunanga. 11Agĩcooka akiuga atĩrĩ andũ oothe makĩiguaga, “MWATHANI ekuuga ũũ: ‘Ũguo nĩguo ngoinanga icooki rĩrĩa mũthamaki Nebukadinezaru eekĩrĩĩte ndũũrĩrĩ ciothe ngingo; ngeeka ũguo mĩaka ĩĩrĩ ĩtanathira.’ ” Thuutha ũcio ngĩnyiita njĩra, ngĩĩthiĩra.
12Na rĩĩrĩ, matukũ maathianga thuutha wa mũnabii Hanania gwĩka ũguo eekire, MWATHANI akĩnjĩĩra 13thiĩ kũrĩ we ndĩmwĩre ũũ: “MWATHANI ekuuga atĩrĩ, ‘Nĩunangĩĩte icooki rĩa mũtĩ, no rĩĩrĩ, we egũcookia icooki rĩa cuuma handũ ha rĩo. 14MWATHANI Mwene Hinya Wothe, Ngai wa Isiraeli, ekuuga atĩ nĩegwĩkĩra ndũũrĩrĩ icio ciothe icooki rĩa cuuma nĩguo itungatĩre Nebukadinezaru, mũthamaki wa Babilonia. No nginya imũtungatĩre, tondũ o nacio nyamũ cia gĩthaka niĩ MWATHANI, nĩndĩmũheete nĩguo imũtungatagĩre.’ ”
15Na niĩ ngĩĩra mũnabii Hanania ũhoro ũcio wothe, o na ngĩthiĩ na mbere ngĩmwĩra atĩrĩ, “Hanania, tathikĩrĩria! MWATHANI ndagũtũmĩĩte, na nĩũtũmĩĩte andũ aya mehoke maheeni. 16Tondũ ũcio-rĩ, MWATHANI we mwene nĩegũkweheria gũũkũ thĩ. Mwaka ũyũ ũtathirĩĩte-rĩ, nĩũgũkua tondũ nĩwĩrĩĩte andũ maremere MWATHANI.”
17Na rĩĩrĩ, mweriinĩ wa mũgwanja, mwakainĩ o ro ũcio, mũnabii Hanania agĩkua.