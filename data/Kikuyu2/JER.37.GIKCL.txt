Ihooya rĩa Zedekia harĩ Jeremia
1 Na rĩĩrĩ, Nebukadinezaru, mũthamaki wa Babilonia, agĩtua Zedekia, mũrũ wa Josia, mũthamaki wa Juda ithenya rĩa Jehoiakini, mũrũ wa Jehoiakimu.
2No rĩĩrĩ, Zedekia we mwene, kana njaama ciake, o na kana andũ a bũrũri wa Juda gũtirĩ wathĩkĩire ndũmĩrĩri ĩrĩa MWATHANI aarĩĩtie na kanua gaakwa.
3Mũthamaki Zedekia agĩtũma Jehukali mũrũ wa Shelemia, na mũthĩnjĩri Ngai Zefania mũrũ wa Maaseia mooke manjũũrie hooe MWATHANI Ngai witũ nĩ ũndũ wa rũũrĩrĩ rwitũ. 4Hĩndĩ ĩyo-rĩ, no ndaceeraceeraga na andũ o ta ũrĩa ingiendire tondũ ndiaikĩĩtio njeera. 5Na rĩĩrĩ, mahindainĩ macio nĩguo mbũtũ cia ita cia Babilonia ciathiũrũrũkĩirie itũũra rĩa Jerusalemu. No rĩĩrĩ, rĩrĩa ciaiguire atĩ mbũtũ cia ita cia Amisiri nĩcioimagarĩĩte igakĩra mũhaka wa bũrũri, mbũtũ icio cia Babilonia igĩtiganĩria Jerusalemu ikĩũra.
6Hĩndĩ ĩyo MWATHANI Ngai wa Isiraeli, akĩnjĩĩra 7njĩĩre Zedekia atĩrĩ, “Mbũtũ cia ita cia Misiri iria ciũkĩĩte gũgũteithĩrĩria-rĩ, nĩikũhũndũka icooke o bũrũriinĩ wacio. 8Ababilonia nao nĩmekũhũndũka, mooke matharĩkĩre itũũra rĩĩrĩ marĩtuunyane na marĩcine na mwaki. 9Niĩ MWATHANI, nĩndamũkaania mũtikeeheenie na gwĩciiria atĩ Ababilonia matigũcooka, tondũ no nginya macooke. 10O na mũngĩhoota mbũtũ ciothe cia ita cia Ababilonia, gũtuĩke atĩ no andũ arĩa matiihangĩĩtio matigaire makomeete hemainĩ ciao-rĩ, andũ o ro acio no marahũke, macine itũũra rĩĩrĩ na mwaki.”
Jeremia kũnyiitwo na kuohwo
11Na rĩĩrĩ, hĩndĩ ĩrĩa mbũtũ cia ita cia Ababilonia ciatiganĩirie Jerusalemu ikĩũra tondũ mbũtũ cia ita cia Amisiri nĩgũũka ciokaga-rĩ, 12ngĩkiuma kũu Jerusalemu nĩguo thiĩ bũrũri wa Benjamini nĩguo ngegwatĩre igai rĩakwa thĩinĩ wa indo cia mũciĩ witũ. 13No rĩĩrĩ, rĩrĩa ndakinyire kĩhingoinĩ kĩrĩa gĩetagwo Kĩhingo kĩa Benjamini, ngĩkora mũnene wa arangĩri arĩa maarangĩire kũu wetagwo Irija, mũrũ wa Shelemia na mũcũkũrũ wa Hanania. Naake akĩndũũgamia, akĩnjĩĩra atĩrĩ, “Wee ũroora ũthiĩ kũrĩ Ababilonia!”
14Na niĩ ngĩcookia atĩrĩ, “Macio nĩ maheeni! Niĩ ti kũũra ndĩroora.” No rĩĩrĩ, Irija ndaigana gũũthikĩrĩria; we no kũũnyiita aanyiitire akĩndwara kũrĩ atongoria. 15Nao atongoria acio makĩndaakarĩra mũno, magĩathana hũũrwo na hingĩrwo nyũmbainĩ ya Jonathani, ũrĩa warĩ karani, tondũ nĩ yo yatuĩtwo njeera. 16Ngĩkĩigwo kanyũmbainĩ kaarĩ thĩ wa nyũmba ĩyo, ngĩikara kuo ihinda iraaya.
17Thuutha ũcio mũthamaki Zedekia akĩndũmanĩra, ndĩ gwake mũciĩ akĩnjũũria na hitho atĩrĩ, “Nĩharĩ ndũmĩrĩri o yothe wĩ nayo kuuma kũrĩ MWATHANI?”
Na niĩ ngĩcookia atĩrĩ, “Ĩĩ nĩharĩ.” Ngĩcooka ngĩthiĩ na mbere ngĩmwĩra atĩrĩ, “Nĩũkũneanwo kũrĩ mũthamaki wa Babilonia.” 18Hĩndĩ ĩyo ngĩũria mũthamaki Zedekia atĩrĩ, “Nĩ mahĩtia marĩkũ ngũhĩtĩirie wee mwene, kana ngahĩtĩria atongoria o na kana andũ aya, nĩguo ũnjikithie njeera? 19Atĩrĩĩrĩ, me ha anabii arĩa aaku arĩa maakũrathagĩra atĩ mũthamaki wa Babilonia ndagaagũtharĩkĩra o na kana atharĩkĩre bũrũri ũyũ? 20Rĩu, mwathi wakwa mũthamaki, ndagũthaitha ũthikĩrĩrie na ũhingĩrie ũrĩa ngũkũhooya. Ndagũthaitha ndũkanjookie njeera nyũmbainĩ ya Jonathani, tondũ weka ũguo no ngũkuĩra kuo.”
21Kwoguo mũthamaki Zedekia agĩathana hingĩrwo kũrĩa arangĩri maikaraga. Na niĩ ngĩgĩikara kuo, na o mũthenya nĩndaheagwo mũgate ũmwe kuuma mbekeriinĩ o nginya rĩrĩa mĩgate yathirire kũu itũũrainĩ.