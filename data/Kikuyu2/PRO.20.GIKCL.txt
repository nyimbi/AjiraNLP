1Ndibei na njoohi-rĩ, nĩ cia irumi na inegene,
naguo ũrĩĩu nĩ ũndũ wa ũrimũ.
2Maraakara ma mũthamaki no ta mũraramo wa mũrũũthi,
kũmũraakaria nĩkwĩũnũha.
3Gwĩtheema ngũĩ kũreehagĩre mũndũ gĩtĩĩo;
ĩndĩ kĩrimũ kĩendeete o haaro.
4Kĩgũũta kĩregaga gũciimba mũgũnda wakĩo hĩndĩ ĩrĩa yagĩrĩire,
nakĩo gĩtirĩ kĩndũ kĩgethaga hĩndĩ ya magetha.
5Meciiria ma mũndũ mahaana ta maaĩ me gĩthima kĩriku,
ĩndĩ mũndũ mũũgĩ no ahote kũmataha.
6Andũ aingĩ nĩmeendaga kwĩgaathĩrĩria ũrĩa marĩ ehokeku,
ĩndĩ andũ ehokeku no mooneke?
7Ciana iria irĩ na ithe mwĩhokeku
na wĩkaga ũrĩa kwagĩrĩire nĩikenaga.
8Mũthamaki angĩikarĩra gĩtĩ atuithanie ciira,
nĩabaaraga maũndũ na njĩra njega.
9Nũũ ũngĩhota kuuga
atĩ ngoro yake nĩ theru na ndĩrĩ na meehia?
10Ithimi cia maheeni nĩ indo irĩ magigi
maithoinĩ ma MWATHANI.
11Mwana amenyekaga ũrĩa ahaana na ciĩko ciake,
agakĩmenyeka kana nĩ mwĩhokeku o na kana nĩ mwega.
12MWATHANI nĩ we wombire matũ ma kũiguaga namo
o na maitho ma kuonaga namo.
13Kwenda toro mũno kũreehagĩre mũndũ ũthĩĩni,
ĩndĩ wagĩa kĩyo nĩũrĩonaga gĩa kũrĩa.
14Mũgũri agũraga akĩnegenaga
ĩndĩ agacooka gwĩtĩĩa na kĩrĩa agũra.
15Mĩario mĩega na mĩbaarĩrĩre ĩkĩrĩĩte thahabu
kana tũhiga twa goro.
16Mũndũ angĩtuĩka mũira wa kũrĩhĩra mũndũ ũngĩ thiirĩ
nĩ indo ciake we mwene atoonyagia ũgwatiinĩ.
17Irio mũndũ eyoneire na maheeni aiguaga i mũrĩo,
ĩndĩ thuuthainĩ no ũrũrũ mũtheri aiguaga.
18Ũtaaro mwega ũteithagia mũndũ mĩbangoinĩ yake,
na kuo gũthiĩ mbaarainĩ kwendaga mĩbango.
19Mũndũ wa mũhuuhu ndarĩ hitho;
wĩthemage mũndũ wa mĩnua ĩĩrĩ.
20Mũndũ ũrĩa ũrumaga aciari aake, akuaga na ihenya
o ta taawa ũhoreirio ndumainĩ o rĩmwe.
21Igai mũndũ eetĩĩtie na hinya,
rĩtirĩ kĩraathimo mũicoinĩ.
22Ndũkaanarĩhie ũũru na ũũru,
wĩhoke MWATHANI na nĩegũkũhonokia.
23MWATHANI nĩathũire ithimi cia maheeni
o nacio ratiri cia maheeni ndacikenagĩra.
24MWATHANI nĩ we ũtuonagĩrĩria ha kũgera;
nũũ ũngĩkĩhota kũmenya na kũrĩa mũtũũrĩre wake ũroreete?
25Nĩ ũndũ mũũru mũndũ kwĩrĩra Ngai kĩheeo
na mwĩhĩtwa ataambĩĩte gwĩciiria wega,
na thuutha wa gwĩka ũguo mũndũ acooke ericũkwo.
26Mũthamaki mũũgĩ nĩgũthuuthuuria athuuthuuragia andũ arĩa aaganu,
akamaherithia atekũmacaaĩra.
27Meciiria maitũ nĩ taawa tũheetwo nĩ MWATHANI,
nĩ mo mathuuthuuragia ngoro ciitũ.
28Mũthamaki atũũragio nĩ wĩhokeku na ũhoro wa ma;
gĩtĩ gĩake kĩa ũnene gĩtiragĩrĩrwo nĩ ũthingu.
29Hinya wa andũ eethĩ nĩguo riiri wao,
naguo riiri wa athuuri nĩ mbuĩ ciao.
30Kũhũũra mũndũ nginya akaigua ruwo
gũtũmaga atigane na waganu wake;
iboko itũmaga mũndũ ecookere mũno.