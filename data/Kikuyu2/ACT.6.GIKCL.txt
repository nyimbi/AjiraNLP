Atũmwo gũthuura andũ mũgwanja a gũteithĩrĩria
1Na rĩĩrĩ, matukũinĩ macio rĩrĩa arutwo maathiire makĩongerekaga, Ayahudi amwe arĩa maaragia Kĩngiriki makĩambĩrĩria kũng'ong'oorera Ahibirania atĩ atumia aao a ndigwa matiagayagĩrwo indo wega. 2Nao atũmwo arĩa ikũmi na eerĩ magĩĩta andũ arĩa angĩ meetĩkĩĩtie makĩmeera atĩrĩ, “Ti wega tũtiganĩrie wĩra wa kũhunjia ũhoro wa Ngai nĩguo tũgayanagie indo. 3Nĩ ũndũ ũcio aariũ na aarĩ a Ithe witũ thĩinĩ wa Mwathani, thuuraai gatagatĩinĩ kaanyu andũ mũgwanja, arĩa me na ngumo njega na maiyũrĩĩtwo nĩ Roho Mũtheru na ũũgĩ, tũmahe wĩra ũcio. 4Ithuĩ-rĩ, tũhũthagĩre mahinda maitũ moothe kũhooya na kũheana ũhoro wa Ngai.”
5Ũndũ ũcio ũgĩgĩkenia andũ oothe, nao magĩthuura Sitefano, mũndũ waiyũrĩĩtwo nĩ wĩtĩkio na Roho Mũtheru, Filipu, Porokoro, Nikanori, Timoni, Paramena, na Nikola, mũrũũrĩrĩ woimĩĩte Anitiokia akagarũrũka agatuĩka Mũyahudi. 6Magĩkĩmareehe mbere ya atũmwo, nao atũmwo makĩmahoera na makĩmaigĩrĩra mooko.
7Naguo ũhoro wa Ngai ũgĩthiĩ na mbere gũtamba nao arutwo makĩingĩha mũno kũu Jerusalemu, o na athĩnjĩri Ngai gĩkundi kĩnene magĩĩtĩkia.
Sitefano kũnyiitwo
8Naake Sitefano aiyũrĩĩtwo nĩ wega na hinya wa Ngai agĩĩka maũndũ ma kũgegania na akĩringa ciama gatagatĩinĩ ka andũ. 9Nao andũ amwe a gĩkundi kĩa thunagogi ĩrĩa yetagwo ya arĩa oohore
, a kuuma Kurene na Alekisandaria, na arĩa moimĩĩte Kilikia na Asia magĩũkĩrĩra Sitefano makĩambĩrĩria kũmũkararia.
10No Roho akĩhe Sitefano ũũgĩ mũingĩ ũguo atĩ akĩaria matingĩahotire kũmwĩtiiria. 11Nao makĩheenereria andũ na hitho moige atĩrĩ, “Nĩtũiguĩte Sitefano akĩruma Musa o na akĩruma Ngai!” 12Magĩgĩtũma ookĩrĩrwo nĩ andũ, athuuri a kĩama na arutani a Watho. Nao makĩnyiita Sitefano makĩmũtwara mbere ya kĩama. 13Magĩcooka makĩreehe aira a maheeni arĩa moigire atĩrĩ, “Mũndũ ũyũ ndatigaga kũmenereria Hekaarũ ĩno theru o na Watho wa Musa. 14Tondũ nĩtũiguĩte akiuga atĩ Jesũ ũcio wa Nazarethi nĩagaatharia Hekaarũ ĩno, na agarũre mĩtugo ĩrĩa twaheirwo nĩ Musa!” 15Na rĩĩrĩ, arĩa oothe maarĩ ho kĩamainĩ makĩmũkũũrĩra maitho, nao makĩona ũthiũ wa Sitefano ũhaana ta wa mũraika.