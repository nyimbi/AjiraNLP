1Hakĩrĩ ũguo-rĩ, kĩrekeei tũtige gũtindĩrĩra moorutani marĩa twarutirwo o kĩambĩrĩria makoniĩ Kristũ, tũthiĩ na mbere na ũrutani ũrĩa wa ũgima. Tũtiagĩrĩirwo nĩkwambĩrĩria mũthingi rĩngĩ tũkĩaria: ũhoro wa gũtigana na ciĩko iria ireehage gĩkuũ, wa gwĩtĩkia Ngai; 2wa moorutani ma kũbatithio
na kũigĩrĩrwo mooko; wa kũriũka kwa arĩa akuũ, o na wa ituĩro rĩa tene na tene.
3Nĩtũrĩĩka ũguo Ngai eetĩkĩra.
4-6Nĩ amu andũ arĩa maarĩ ũtheriinĩ wa Ngai, macamĩĩte kĩheeo gĩa kuuma igũrũ, makagaĩrwo Roho Mũtheru, magacama kiugo kĩega kĩa Ngai, o hamwe na hinya wa mahinda marĩa magooka macookeete magatiganĩria wĩtĩkio wao, gũtirĩ mũndũ ũngĩtũma macooke merire rĩngĩ, amu nĩkwambithia marambithia Mũrũ wa Ngai rĩngĩ, o na makamũconorithia.
7Ngai nĩaraathimaga mũgũnda ũrĩa ũnyuaga maaĩ ma mbura ĩrĩa yuraga, ũgakũria irio cia kũguna andũ arĩa marĩmaga irio icio. 8 Ĩndĩ mũgũnda ũcio ũngĩmera mĩigua na ria-rĩ, githĩ ti wa tũhũ? Wĩ hakuhĩ kũgĩa na kĩrumi kuuma kwĩ Ngai, ũkĩrĩĩkĩrĩrie na gũcinwo!
9No rĩĩrĩ, aariũ na aarĩ a Ithe witũ, o na mwaigua tũkĩaria ũguo-rĩ, ha ũhoro wanyu tũtirĩ na nganja. Nĩtũũĩ atĩ mwĩ na iraathimo iria ikonainie na ũhonokio wanyu. 10Amu Ngai nĩ wa kĩhooto, na gũtirĩ hĩndĩ angĩriganĩrwo nĩ wĩra wanyu, o na wendo ũrĩa muonanirie nĩ ũndũ wake we mwene mũgĩtungatĩra Akristiano arĩa angĩ o ta ũrĩa mũrathiĩ na mbere gwĩka. 11Tũngĩenda atĩ o mũndũ wothe gatagatĩinĩ kaanyu athiĩ na mbere na kĩyo gĩake kinya mũthia nĩguo mũkaahingĩrio maũndũ marĩa mũtũire mwĩrĩgĩrĩire. 12Nĩ ũndũ ũcio mũtigagĩtuĩke igũũta, nĩ kaba mwĩgerekanie na andũ arĩa magayagĩrwo ciĩranĩro cia Ngai nĩ ũndũ wa gũkirĩrĩria o na gwĩtĩkia.
Kĩĩranĩro kĩa Ngai nĩ kĩa ma
13Hĩndĩ ĩrĩa Ngai eerĩire Aburahamu kĩĩranĩro, eehĩtire na rĩĩtwa rĩake we mwene tondũ gũtirĩ ũngĩ mũnene kũmũkĩra wa kwĩhĩta naake. 14 Ngai agĩkĩmwĩra atĩrĩ, “Nĩngwĩranĩra atĩ nĩngaakũraathima na nĩngaakũingĩhĩria njiarwa ciaku.” 15Naake Aburahamu agĩtũũra eetereire na nĩ ũndũ ũcio akĩhingĩrio ũrĩa eerĩirwo. 16Andũ oothe mehĩtaga na rĩĩtwa rĩa mũndũ mũnene kũmakĩra, naguo mwĩhĩtwa ũcio wao nĩũniinaga ngarari ciothe. 17Gũkĩrĩ ũguo, rĩrĩa Ngai eendire kuonania hatarĩ nganja kũrĩ acio maarĩ a gũkaagaya kĩĩranĩro atĩ ndagaacenjia itua rĩu rĩake, nĩkwĩhĩta eehĩtire. 18Nĩ ũndũ ũcio nĩhakĩrĩ na maũndũ meerĩ, kĩĩranĩro na mwĩhĩtwa, marĩa matangĩgarũrĩka na marĩa matarĩ hingo matoonanagia atĩ Ngai ti wa maheeni. Kwoguo ithuĩ arĩa tuonire ha kwĩgitia nĩtũgĩe na ũũmĩrĩru wa kũrũmia kĩĩrĩgĩrĩro kĩrĩa kĩigĩĩtwo mbere iitũ. 19 Tũrĩ na kĩĩrĩgĩrĩro kĩu kĩhaana ta higĩ ya kũnyiitĩrĩra muoyo witũ, nakĩo kĩĩrĩgĩrĩro kĩu nĩ kĩrũmu na nĩ kĩa ma, nakĩo gĩthiĩte gĩgatoonyera gĩtambayainĩ kĩa Hekaarũ ya Igũrũ, gĩgathiĩ kinya o thĩinĩ biũ. 20 Kũu nĩkuo Jesũ athiĩte handũinĩ haitũ agatuĩka Mũthĩnjĩri Ngai Ũrĩa Mũnene wa tene na tene, o ta ũrĩa Melikizedeki aatariĩ.