Isiraeli kuonio thĩĩna
(2Atha 15.17-22)
1Na rĩĩrĩ, mwaka wa mĩrongo ĩtatũ na ĩtandatũ wa ũthamaki wa Asa mũthamaki wa Juda, Baasha mũthamaki wa Isiraeli akĩhithũkĩra Juda. Agĩakithia rũthingo rũkĩrigiicĩria itũũra rĩa Rama, nĩ geetha mũndũ o wothe ndakaanatoonye Juda kana oime kuo. 2Hĩndĩ ĩyo Asa akĩruta betha na thahabu iria ciarĩ mũthiithũinĩ wa Hekaarũ, o na nyũmbainĩ ya mũthamaki. Agĩtũma ndungata ciake Damasiki na indo icio itwarĩrwo Benihadadi, mũthamaki wa Siria, na imwĩre atĩrĩ, 3“Benihadadi, reke tũtume ndũgũ ta ĩrĩa thooguo na baaba maatumĩĩte. Atĩrĩĩrĩ, betha ĩyo na thahabu nĩ kĩheeo gĩaku. Ũcooke ũũrage ndũgũ yaku na Baasha mũthamaki wa Isiraeli nĩ geetha athengie ita ciake kuuma bũrũriinĩ wakwa.”
4Naake Benihadadi agĩĩtĩkĩra ihooya rĩa Asa mũthamaki wa Juda. Agĩkĩrekia anene a thigari ciake magatharĩkĩre matũũra ma Isiraeli. Nao magĩthiĩ makĩĩnyiitĩra matũũra maya: Ijoni, Dani, na Abeli Bethi Maaka, o na matũũra moothe ma Nafutali marĩa maigagwo indo. 5Na rĩĩrĩ, rĩrĩa Baasha aiguire ũrĩa gwekĩkĩĩte, akĩrũũgamia wĩra ũcio wothe wa gwaka rũthingo rwa kũirigĩra itũũra rĩa Rama, akĩũtiganĩria. 6Hĩndĩ ĩyo Asa akĩũnganithia andũ oothe a Juda, akĩmaatha magakue mahiga moothe na mbaaũ cia mwako. Akĩhũthĩra indo icio ciothe gwakithia thingo cia hinya cia kũgitĩra itũũra rĩa Geba na rĩa Mizipa.
Mũnabii Hanani
7Na rĩĩrĩ, ihinda rĩu mũnabii Hanani agĩthiĩ he mũthamaki Asa akĩmwĩra atĩrĩ, “Tondũ wĩhokeete mũthamaki wa Siria handũ ha kwĩhoka MWATHANI Ngai waku-rĩ, nĩkĩo mbũtũ ya ita ya Isiraeli
yahonoka kuuma mookoinĩ maaku. 8Rĩu-rĩ, githĩ andũ a Ethiopia na a Libia matiarĩ na mbũtũ nene cia ita i na ngaari cia mbarathi o na thigari nyingĩ cia mbarathi? No rĩĩrĩ, tondũ wa ũrĩa wehokeete MWATHANI nĩkĩo MWATHANI aatũmire ũmahoote. 9MWATHANI aikaraga acũũthĩrĩirie gũũkũ thĩ guothe, nĩ geetha arĩa mehokeete rĩĩtwa rĩake akamaheaga hinya. Tondũ nĩwĩkĩĩte ũndũ wa ũrimũ mũno, mbaara itigaakiuma mbaruinĩ ciaku.” 10Naake Asa akĩraakarĩra mũnabii mũno, agĩgĩathana oohwo aikio njeera nĩ ũndũ wa ũguo aarĩĩtie. Mahindainĩ macio, Asa akĩambĩrĩria kũhinyĩrĩria andũ amwe mũno.
Mũthia wa wathani wa Asa.
(2Atha 15.23-24)
11Na rĩĩrĩ, maũndũ marĩa meekĩkire hĩndĩ ya ũthamaki wa Asa, kuuma kĩambĩrĩria nginya kĩrĩĩkĩro, maandĩkĩĩtwo Ibukuinĩ rĩa Hisitoria ya Athamaki a Juda na Isiraeli. 12Na rĩĩrĩ, mwaka wa mĩrongo ĩtatũ na kenda wa ũthamaki wake-rĩ, akĩrũara mũrimũ wa kwonja magũrũ. O na atariĩ ũguo ndaigana gũkaĩra MWATHANI amũteithie, tiga o gũcaria aacaragia ũteithio kũrĩ marĩgĩtarĩ. 13Naake Asa agĩkua mwaka wa mĩrongo ĩna na ũmwe wa ũthamaki wake. 14Nao andũ makĩmũthika mbĩĩrĩrainĩ yake mwene ĩrĩa eenjeire kũu itũũra rĩa Daudi. Nao makĩnungĩrĩria mwĩrĩ wake mahuti marĩa manungi wega, o na makĩũhaka maguta marĩa manungaga wega, magĩcooka magĩakia icua inene rĩa mwaki macakaĩre gĩkuũ gĩake.