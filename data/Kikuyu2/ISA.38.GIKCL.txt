Mũthamaki Hezekia kũrũara na kũhona
(2Atha 20.1-11; 2Maũ 32.24-26)
1Mahindainĩ o ro macio, Hezekia akĩrũara agĩkuhĩrĩria gũkua. Naake Mũnabii Isaia, mũrũ wa Amozu, agĩthiĩ kũmũrora akĩmwĩra atĩrĩ, “MWATHANI aroiga, wĩgae
tondũ ndũhona nĩũgũkua.”
2Hezekia kũigua ũguo, akĩĩhũgũra akĩrora na rũthingoinĩ, akĩhooya MWATHANI, 3akiuga atĩrĩ, “MWATHANI, ndagũthaitha ririkana atĩ ndũire ndĩ mwĩhokeku harĩ we, ngũtungatagĩra na ngoro yakwa yothe, o na ngeekaga maũndũ ma gũgũkenia.” Naake Hezekia akĩrĩra mũno.
4MWATHANI agĩcooka akĩarĩria Isaia rĩngĩ akĩmwĩra atĩrĩ, 5“Cooka wĩre Hezekia atĩ ‘Niĩ MWATHANI, o niĩ Ngai wa thooguo Daudi, nĩndaigua ihooya rĩaku na ndoona maithori maaku. Nĩngũkuongerera mĩaka ĩngĩ ikũmi na ĩtaano ya gũtũũra muoyo. 6Ningĩ nĩngũkũhonokia na ndute itũũra rĩrĩ wathaniinĩ wa Aasiria na nĩngũikara ndĩrĩgitĩire.’ ”
21Isaia agĩcooka akĩĩra Hezekia atĩrĩ, “Oya kĩmanjĩka kĩa ngũyũ ũkĩhake ihũha rĩaku na nĩũkũhona.” 22Hezekia agĩkĩũria atĩrĩ, “Nĩkĩ gĩkũũmenyithia atĩ nĩngaahota kwambata thiĩ nyũmbainĩ ya MWATHANI?”
7Naake Isaia agĩcookia atĩrĩ, “Ũndũ ũrĩa MWATHANI agũkũmenyithia naguo atĩ nĩekũhingia ũrĩa akwĩrĩire nĩ ũyũ: 8nĩegũtũma kĩĩruru gĩcooke na thuutha makinya ikũmi ngathĩinĩ
iria ciakĩĩtwo nĩ mũthamaki Ahazu.” Nakĩo kĩĩruru gĩgĩcooka na thuutha makinya ikũmi.
9Mũthamaki Hezekia aahona mũrimũ wake nĩandĩkire rwĩmbo rũũrũ rwa kũgooca Ngai.
10Ndĩreciiragia atĩ o rĩrĩa ndoona ũtũũro wakwa
ta waigananĩrĩria wega-rĩ,
noguo ngũthaama thĩ ĩno,
matukũ macio mangĩ ngamatũũre bũrũri wa arĩa akuũ,
11Ndĩreciiragia ndigaacooka kuona MWATHANI
o na kana mũndũ wĩ muoyo
ndĩ bũrũri wa arĩa marĩ muoyo.
12Ũtũũro wakwa ũtinangĩĩtio ũkaambũrwo biũ,
o ta ũrĩa hema yambũragwo,
kana ta ũrĩa mũtumi nguo atinangagia gĩtambaya kuuma kĩoheinĩ kĩa ndigi.
Ndĩreciiragia Ngai nĩgũkinyia arakinyagia ũtũũro wakwa mũthia.
13Ũtukũ wothe ndĩrarĩraga ndĩ na ruwo rũingĩ
o ta mahĩndĩ maakwa maroinangagwo nĩ mũrũũthi.
Ndĩreciiragia Ngai nĩgũkinyia arakinyagia ũtũũro wakwa mũthia.
14Mũgambo wakwa ũraarĩ mũceke na ũtarĩ na hinya
na ndĩracaayaga o ta ndutuura.
Maitho maakwa namo nĩmaranogeete nĩgũcũũthĩrĩria na kũu matuinĩ.
MWATHANI, ndĩ mũhinyĩrĩrĩku, honokia!
15Ngũkiuga atĩa? Nĩ MWATHANI wĩkĩĩte ũguo.
Ngoro yakwa ĩrĩ na marũrũ, ndingĩhota kuona toro.
16MWATHANI, ngũtũũra muoyo no ũndũ waku,
no ũndũ waku kĩũmbe.
Honia na ũreke njikare muoyo.
17Marũrũ maakwa magarũrũke matuĩke thaayũ wakwa.
Nĩũrutĩĩte ũtũũro wakwa moogwatiinĩ moothe;
na nĩũnjoheire meehia maakwa moothe.
18Gũtirĩ mũndũ ũrĩ kwa arĩa akuũ ũngĩhota gũgũkumia;
arĩa akuũ matingĩhota kũiga kĩĩrĩgĩrĩro kĩao thĩinĩ wa wĩhokeku waku.
19Arĩa marĩ muoyo nĩ o magũkumagia
o ta ũũ ndĩragũkumia rĩu.
Aciari nĩmamenyithagia ciana ciao
ũrĩa Wee wĩ mwĩhokeku.
20MWATHANI, tondũ nĩũũhoneetie,
tũrĩhũũraga kĩnanda tũinage tũgĩkũgoocaga.
Tũrĩinaga tũgĩkũgoocagĩra Hekaarũinĩ yaku,
matukũ maitũ moothe ma gũtũũra muoyo.