Melikizedeki Mũthĩnjĩri Ngai
1 Atĩrĩĩrĩ, Melikizedeki ũcio aarĩ mũthamaki wa Salemu, na mũthĩnjĩri Ngai wa Ngai Ũrĩa Ũrĩ Igũrũ Mũno. Hĩndĩ ĩrĩa Aburahamu oimaga mbaarainĩ arĩĩkia kũhoota athamaki arĩa ana, Melikizedeki nĩamũtũngire akĩmũraathima. 2Naake Aburahamu akĩmũgaĩra gĩcunjĩ gĩa ikũmi kĩa indo iria ciothe aatahĩĩte. (Rĩĩtwa, Melikizedeki, nĩ rĩĩtwa rĩa Kĩhibirania na rĩgĩtaũrwo nĩkuuga, “Mũthamaki wa Ũthingu”; na tondũ aarĩ mũthamaki wa Salemu, narĩo rĩĩtwa Salemu riugĩĩte “Thaayũ, aakĩrĩ o na mũthamaki wa thaayũ. ”) 3Ithe na nyina o na andũ a ndĩra cia Melikizedeki matimenyekaga; ndoĩkaine rĩrĩa aaciarirwo kana rĩrĩa aakuire. We akĩhaanaine na Mũrũ wa Ngai; atũũraga e mũthĩnjĩri Ngai tene na tene.
4Takĩoneei ũrĩa aarĩ wa bata! Aburahamu ithe witũ wa tene nĩamũgaĩire gĩcunjĩ gĩa ikũmi kĩa indo iria aatahĩĩte. 5 Nao andũ a rũciaro rwa Lawi, o acio maamũragwo magatuĩka athĩnjĩri Ngai, nĩmaaheetwo rĩathani kũringana na Watho wa Musa atĩ meetagie andũ gĩcunjĩ gĩa ikũmi. Ũguo nĩkuuga atĩ maathĩĩtwo magĩĩtagie kuuma kũrĩ andũ aao a Isiraeli, o na gũtuĩka o nao maarĩ a rũciaro rwa Aburahamu. 6Atĩrĩĩrĩ, Melikizedeki, o na gwatuĩka ndaarĩ wa rũciaro rũu rwa Lawi nĩamũkĩrire gĩcunjĩ gĩa ikũmi kuuma kũrĩ Aburahamu na akĩmũraathima. Aburahamu nĩ we waheetwo ciĩranĩro cia Ngai. 7Gũtirĩ nganja atĩ mũndũ ũrĩa mũnyiinyi araathimagwo nĩ ũrĩa mũnene. 8No rĩĩrĩ, ha ũhoro wa athĩnjĩri Ngai, gĩcunjĩ gĩa ikũmi kĩamũkagĩrwo nĩ andũ arĩa macookaga gũkua. Ĩndĩ ha ũhoro wa Melikizedeki gĩcunjĩ gĩa ikũmi kĩamũkĩrirwo nĩ ũrĩa ũtũũraga muoyo o ta ũrĩa maandĩko moigĩĩte. 9Kwoguo no tũkiuge atĩ Alawii (arĩa maamũkagĩra gĩcunjĩ gĩa ikũmi) nĩmaarutire gĩcunjĩ kĩu, rĩrĩa Aburahamu aarutire 10nĩ tondũ hĩndĩ ĩrĩa Aburahamu aatũngire Melikizedeki, Lawi ndaarĩ mũciare, aarĩ o mũthiimoinĩ wa ithe Aburahamu.
11Atĩrĩĩrĩ, Watho wanengeranirwo kũrĩ andũ a Isiraeli na ũndũ wa athĩnjĩri Ngai a mũhĩrĩga wa Alawii. Korwo ũhoro ũrĩa wa ũthingu nĩwakinyĩire andũ kũna na njĩra yao-rĩ, nĩkũngĩakĩgĩire na bata wa mũthĩnjĩri Ngai watariĩ ta Melikizedeki handũ ha wa nyũmba ya Harũni? 12Amu-rĩ, mũtaratara wa athĩnjĩri Ngai ũngĩgarũrwo, o naguo Watho no ũkĩgarũrwo. 13Mwathani witũ, ũrĩa ũhoro ũyũ ũheanĩĩtwo igũrũ rĩake, aarĩ wa mũhĩrĩga ũngĩ, mũhĩrĩga ũtarĩ woima mũthĩnjĩri Ngai. 14Amu nĩtũũĩ wega atĩ we oimanĩĩte na mũhĩrĩga wa Juda, o na atĩ rĩrĩa Musa aaragia ũhoro wa mũhĩrĩga ũcio wa Juda, ndarĩ ũndũ aagwetire wa athĩnjĩri Ngai.
Mũthĩnjĩri Ngai ũngĩ ũtariĩ ta Melikizedeki
15Ũhoro ũcio nĩũmenyekeete wega makĩria, kuona atĩ mũthĩnjĩri Ngai ũngĩ ũtariĩ ta Melikizedeki nĩokire, 16ũrĩa ũtaatuĩkire mũthĩnjĩri Ngai ahotithĩĩtio nĩ mawatho ma andũ, no aatuĩkire ta ũguo ahotithĩĩtio nĩ hinya wa muoyo ũrĩa ũtathiraga. 17 Amu ũira wa ũhoro wake nĩwandĩkĩĩtwo atĩrĩ, “Wee wĩ mũthĩnjĩri Ngai kinya tene, o ta ũrĩa Melikizedeki aatariĩ.”
18Kwoguo Watho ũrĩa wa mbere nĩmũthengie, amu ndwarĩ hinya na nĩ wa tũhũ. 19Tondũ Watho wa Musa ndũrĩ kĩndũ o na kĩmwe watuire gĩkinyanĩru. No rĩu nĩtũheetwo kĩĩrĩgĩrĩro kĩngĩ kĩega makĩria, nakĩo nĩgĩtũhotithagia gũkuhĩrĩria Ngai.
20Hamwe na ũguo nĩkũrĩ mwĩhĩtwa wa Ngai. Gũtiarĩ na mwĩhĩtwa ta ũcio hau mbereinĩ rĩrĩa acio angĩ maatuĩkaga athĩnjĩri Ngai. 21 No Jesũ aatuĩkire mũthĩnjĩri Ngai na njĩra ya mwĩhĩtwa rĩrĩa Ngai aamwĩrire atĩrĩ,
“Mwathani nĩehĩtĩĩte, na ndangĩĩricũkwo, akoiga atĩrĩ:
‘Wee ũgũtũũra ũrĩ mũthĩnjĩri Ngai kinya tene.’ ”
22Ũndũ ũcio nĩguo ũtũmaga Jesũ atuĩke mũrũũgamĩrĩri kũna wa kĩrĩĩkanĩro kĩega makĩria.
23Makĩria ma ũguo, athĩnjĩri Ngai arĩa maakoragwo na hau kabere maarĩ aingĩ, nĩ tondũ nĩmaakuaga na matiahotaga gũtũũra marutaga wĩra. 24Ĩndĩ Jesũ nĩ Mũthĩnjĩri Ngai wa mahinda moothe, amu egũtũũra muoyo tene na tene. 25Nĩ ũndũ ũcio, mahinda moothe nĩakĩhotaga kũhonokia andũ arĩa makuhagĩrĩria Ngai na ũndũ wake, amu we atũũraga hingo ciothe nĩ geetha amathaithanagĩrĩre harĩ Ngai.
26Amu nĩkwagĩrĩire tũgĩe na Mũthĩnjĩri Ngai Ũrĩa Mũnene ta ũcio, na akorwo e mũtheru, ũtarĩ na ũcuuke o na kana rĩĩhia, ũthengeetio harĩ eehia na agatũũgĩrio igũrũ wa igũrũ. 27 We ndahaana ta athĩnjĩri Ngai arĩa angĩ anene. Ndabataire arutage igongoona o mũthenya nĩ ũndũ wa meehia maake na, o na nĩ ũndũ wa meehia ma andũ. We aarutire igongoona hĩndĩ o ĩmwe ya kũigana rĩrĩa eerutire we mwene. 28Ti itherũ Watho wa Musa ũtuaga andũ matarĩ aagĩrĩru athĩnjĩri Ngai arĩa anene, no kĩĩranĩro kĩa Ngai kĩrĩa eeranĩire akĩhĩtaga, o kĩrĩa gĩokire thuutha wa Watho, gĩthuuraga Mũũriũ ũrĩa watuirwo mwagĩrĩru kũna kinya tene na tene.