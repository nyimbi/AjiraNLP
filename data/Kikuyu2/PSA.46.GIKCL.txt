Ngai arĩ hamwe na ithuĩ
1Ngai-rĩ, nĩ we mũtũgitĩri na no we hinya witũ,
akoragwo ehaarĩirie hingo ciothe gũtũteithia hĩndĩ ĩrĩa tũrĩ mathĩĩnainĩ.
2Tondũ ũcio tũtingĩtigĩra o na thĩ ĩngĩthingitha,
kana irĩma igũe iriainĩ,
3na o maaĩ maarĩo marurume na mahũyũke,
o na kana irĩma ithingithio nĩ hinya wa mo.
4Nĩharĩ rũũĩ rũrĩa tũrũũĩ twarwo tũkenagia itũũra rĩa Ngai,
mũciĩ ũrĩa mũtheru wa Ũrĩa Ũrĩ Igũrũ Mũno.
5Ngai arĩ thĩinĩ wa itũũra rĩu na rĩtikaaharaganio o na rĩ;
kĩrooko tene nĩrĩo Ngai arĩũkaga kũrĩteithia.
6Mabũrũri nĩmambararũkĩĩte,
moothamaki nĩmathingithie;
thĩ no kũmumuthũka ĩramumuthũka Ngai agũũthũka.
7MWATHANI Ngai Mwene Hinya Wothe arĩ hamwe na ithuĩ;
Ngai wa Jakubu nĩ we handũ haitũ ha gwĩtharĩra.
8Ũkaai muone ũrĩa MWATHANI eekĩĩte
muone maũndũ ma magegania
marĩa eekĩĩte gũũkũ thĩ,
9aniinaga mbaara thĩ yothe,
akoinanga moota, akaananga matimũ,
na agacina ngo
na mwaki!
10Aroiga atĩrĩ, “Tigaai mbaara!
Menyaai atĩ niĩ nĩ niĩ Ngai,
Ngai ũrĩa wĩ igũrũ rĩa mabũrũri moothe na thĩ yothe!”
11MWATHANI Ngai Mwene Hinya Wothe arĩ hamwe na ithuĩ;
Ngai wa Jakubu nĩ we handũ haitũ ha gwĩtharĩra.