Jakubu kũraathima Efiraimu na Manase
1Thuutha ũcio, Josefu nĩerirwo atĩ ithe nĩ mũrũaru. Agĩkĩoya aariũ aake eerĩ Manase na Efiraimu, agĩthiĩ kuona ithe Jakubu. 2Rĩrĩa Jakubu eerirwo atĩ mũũrũwe Josefu nĩokĩĩte kũmuona, akĩyũmĩrĩria agĩikara thĩ ũrĩrĩinĩ. 3 Jakubu agĩkĩĩra Josefu atĩrĩ, “Ngai Mwene Hinya Wothe nĩanyumĩrĩire ndĩ Luzi bũrũriinĩ wa Kanaani, akĩndaathima. 4Aanjĩĩrire atĩrĩ, ‘Nĩngaakũhe ciana nyingĩ, na njiarwa ciaku nĩigaatuĩka ndũũrĩrĩ nyingĩ. Bũrũri ũyũ nĩngaũhe njiarwa ciaku ũtuĩke wacio tene na tene.’
5“Aariũ aaku eerĩ Efiraimu na Manase, arĩa waciarĩirwo gũũkũ bũrũriinĩ wa Misiri itanooka, nĩ aakwa, o ta ũrĩa Reubeni na Simeoni marĩ aakwa. 6Ũngĩgaaciarĩrwo aariũ angĩ thuutha wa acio, magaatuĩka aaku; makaagaĩrwo igai rĩao meetanĩĩtio na Efiraimu na Manase. 7 Ndĩreeka ũguo tondũ wa maitũguo Rakeli. Ndĩ na kĩeha ngiuga atĩ aakuĩrĩire bũrũriinĩ wa Kanaani, gũkuhĩ na Efiratha, rĩrĩa ndacookaga kuuma bũrũri wa Mesopotamia. Ndamũthikire kũu mũkĩrainĩ wa njĩra ya gũthiĩ Efiratha.” (Rĩu Efiratha ĩĩtagwo Bethilehemu.)
8Rĩrĩa Jakubu oonire aariũ a Josefu akĩũria atĩrĩ, “Aya nĩ a?”
9Naake Josefu akĩĩra ithe atĩrĩ, “Aya nĩ aariũ aakwa, arĩa Ngai aheete ndĩ gũũkũ Misiri.”
Naake Jakubu akĩmwĩra atĩrĩ, “Ndagũthaitha mareehe harĩ niĩ, nĩ geetha ndĩmaraathime.” 10Maitho ma Jakubu nĩmaambĩrĩirie kũũra nĩ ũndũ wa gũkũra, na kwoguo ndaakĩonaga wega. Josefu agĩkĩreehe tũmwana tũu harĩ we, naake agĩtũhĩmbĩria, na agĩtũmumunya. 11Jakubu agĩkĩĩra Josefu atĩrĩ, “Niĩ ndieciiragia atĩ nĩngaakuona rĩngĩ, no Ngai nĩatũmĩĩte nyone o na ciana ciaku.” 12Naake Josefu akĩeheria ciana icio kuuma cieroinĩ cia ithe Jakubu, akĩinamĩrĩra mbere yake akĩhuutithia ũthiũ thĩ.
13Josefu agĩcooka akĩnyiita Efiraimu na guoko kwa ũrĩo, na Manase na guoko kwa ũmotho, akĩmareehareehe hakuhĩ na Jakubu. Akĩiga Efiraimu mwena wa ũmotho wa Jakubu, naake Manase mwena wa ũrĩo. 14No rĩĩrĩ, Jakubu agĩkĩrania mooko, akĩigĩrĩra Efiraimu guoko gwake kwa ũrĩo mũtwe, o na akorwo ti we warĩ irigithaathi, nakuo kwa ũmotho agĩkũigĩrĩra mũtweinĩ wa Manase, o na akorwo nĩ we warĩ mũkũrũ.
15Agĩcooka akĩraathima Josefu akiuga atĩrĩ:
“Ngai ũrĩa maithe maakwa Aburahamu na Isaaka maatungatagĩra,
o we Ngai ũrĩa ũtũire andongoragia nginyagia ũũmũũthĩ,
aroraathima tũmwana tũũtũ!
16Mũraika ũrĩa ũhonokeetie
kuuma mĩtinoinĩ yothe, arotũraathima!
Rĩĩtwa rĩakwa na rĩa maithe maakwa Aburahamu na Isaaka,
marotũũrio na ũndũ wa tũmwana tũũtũ!
Tũmwana tũũtũ tũrogĩa na ciana nyingĩ na njiarwa nyingĩ!”
17Rĩrĩa Josefu oonire ithe aigĩrĩire guoko gwake kwa ũrĩo mũtweinĩ wa Efiraimu, ndakenire. Kwoguo akĩoya guoko gwa ithe akweherie mũtweinĩ wa Efiraimu, akũigĩrĩre mũtweinĩ wa Manase. 18Josefu akĩĩra ithe atĩrĩ, “Baaba, ti ũguo! Kamwana gaaka nĩ ko ka irigithaathi; igĩrĩra guoko gwaku kwa ũrĩo mũtweinĩ wako.”
19No Ithe akĩrega akĩmwĩra atĩrĩ, “Nĩnjũũĩ, mũũriũ, nĩnjũũĩ. Atĩrĩĩrĩ, o na njiarwa cia Manase no igaatuĩka rũũrĩrĩ rũnene, no mũrũ wa nyina ũyũ mũnyiinyi nĩakaaneneha kũmũkĩra, na njiarwa ciake nĩigaatuĩka ndũũrĩrĩ nene.”
20 Kwoguo agĩkĩmaraathima mũthenya ũcio akiuga atĩrĩ, “Andũ a Isiraeli nĩmakaagwetaga marĩĩtwa maanyu makĩraathimana, makoiga atĩrĩ, ‘Ngai arogũtua ta Efiraimu na Manase.’ ” Kwoguo Jakubu agĩkĩiga Efiraimu mbere ya Manase.
21Ningĩ Jakubu akĩĩra Josefu atĩrĩ, “Niĩ ndĩ hakuhĩ gũkua, no Ngai nĩarĩkoragwo hamwe na inyuĩ, na nĩakaamũcookia bũrũriinĩ wa maithe maanyu. 22Wee, no ti aariũ a thooguo, nĩ we ndahe rũgongo rwa Shekemu, rũrĩa rũnoru, rũrĩa ndatuunyire Aamori ndĩ na rũhiũ rwakwa rwa njora na ũta.”