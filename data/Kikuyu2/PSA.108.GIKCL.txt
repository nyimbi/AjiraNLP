Ihooya rĩa kũũria ũteithio nĩ ũndũ wa thũ
(Thab 57.7-11; 60.5-12)
1Ndingĩenyenyeka, Ngai, ndingĩenyenyeka!
Nĩngũina na ngũgooce!
Wee roho wakwa arahũka!
2Arahũkaai kĩnanda na ngita!
Nĩngwarahũra riũa!
3Nĩngũgũcookeria ngaatho, MWATHANI, ndĩ gatagatĩinĩ ka andũ;
nĩngũkũinĩra nyĩmbo cia gũkũgooca ndĩ gatagatĩinĩ ka ndũũrĩrĩ.
4Nĩ gũkorwo ũtugi waku nĩ mũraaya gũkĩra igũrũ;
wĩhokeku waku ũkinyĩĩte o igũrũ matuinĩ.
5Onania ũnene waku Ngai, kũu igũrũ,
na riiri waku gũũkũ thĩ yothe!
6Tũhonokie na hinya waku,
na ũnjookerie ihooya rĩakwa
nĩguo andũ arĩa wendeete matharwo kuuma ũgwatiinĩ.
7Ngai, arĩ gĩikaro gĩake gĩtheru, nĩoigĩĩte atĩrĩ,
“Ngwatũranga Shekemu ngĩrũũhagia,
na ngayanĩrie andũ aakwa gĩtuamba gĩa Sukothu.
8Gileadi nĩ gwakwa, o na Manase;
Efiraimu nĩ ngobia yakwa ya kũngitĩra mũtwe;
Juda nĩ mũthĩĩgi wakwa wa ũthamaki.
9Moabi nĩ kĩraĩ gĩakwa gĩa gwĩthambĩra;
nĩ niĩ mwene bũrũri wa Edomu.
Nĩngũkena ngĩrũũhagia nĩ ũrĩa hooteete bũrũri wa Filisitia.”
10Nũũ ũkũndwara itũũrainĩ rĩrĩa rĩirigĩirwo na thingo cia hinya?
Nũũ ũkũndongoria andware Edomu?
11No wee, Ngai, nĩũtũregeete;
wee, Ngai, ndumagaranagia na mbũtũ ciitũ cia ita.
12Tũhootanĩre harĩ thũ ciitũ,
nĩ gũkorwo ũteithio wa mũndũ nĩ wa tũhũ.
13Ngai arĩ hamwe na ithuĩ nĩtũkũhootana;
nĩ we ũkũrangĩrĩria thũ ciitũ thĩ.