Kũiguana na Ngai
1Rĩu tondũ nĩtũiguithanĩĩtio na Ngai na ũndũ wa gwĩtĩkia, Mwathani witũ Jesũ Kristũ nĩatũmĩĩte tũgĩe thaayũ na Ngai. 2Nĩ ũndũ wa gwĩtĩkia, nĩatũmĩĩte tũkinye wegainĩ wa Ngai. Kwoguo twĩ na gĩkeno nĩ ũndũ wa kĩĩrĩgĩrĩro kĩrĩa twĩ nakĩo gĩa gũkaagaya riiri wa Ngai! 3O na ningĩ nĩtũkenaga tuona mathĩĩna, nĩ ũndũ nĩtũũĩ atĩ thĩĩna ũreehage kũũmĩrĩria, 4nakuo kũũmĩrĩria gũkareehe gwĩkindĩra, nakuo gwĩkindĩra gũkareehe kĩĩrĩgĩrĩro. 5Na rĩĩrĩ, kĩĩrĩgĩrĩro kĩu gĩtitũũragaga ngoro, nĩ ũndũ Ngai nĩatũitĩrĩirie wendo wake ngoroinĩ ciitũ ahũthĩrĩĩte Roho Mũtheru.
6Tondũ o rĩrĩa tũtaarĩ na hinya, Kristũ nĩakuire nĩ ũndũ wa andũ arĩa ooru hĩndĩ ĩrĩa Ngai oonire yagĩrĩire. 7Nĩ hinya mũndũ gũkua ithenya rĩa mũndũ mũthingu, no hiihi mũndũ no akue ithenya rĩa mũndũ mwega. 8No rĩĩrĩ, Ngai nĩonanĩĩtie ũrĩa atwendeete, nĩ ũndũ o rĩrĩa twarĩ eehia Kristũ nĩatũkuĩrĩire! 9Kuona atĩ rĩu nĩtũiguithanĩĩtio na Ngai nĩ ũndũ wa thakame ya Jesũ, nĩtũkaahonokio mũno makĩria kuuma harĩ maraakara ma Ngai! 10Ithuĩ-rĩ, nĩtwarĩ ũthũ na Ngai no nĩatũmire tũcooke kũiguana naake na ũndũ wa gĩkuũ kĩa mũrũ wake. Atĩrĩĩrĩ, tondũ rĩu ithuĩ tũrĩ aiguithanie na Ngai nĩtũkaahonokio, nĩ ũndũ Kristũ e muoyo. 11To ũguo wiki; nĩtũkenaga nĩ ũndũ wa ũrĩa Ngai eekĩĩte ahũthĩrĩĩte Mwathani witũ Jesũ Kristũ, ũrĩa ũtũiguithanĩĩtie naake.
Adamu na Kristũ
12 Meehia maatoonyire thĩ magereire harĩ mũndũ ũmwe, namo makĩreehe gĩkuũ. Kwoguo gĩkuũ gĩkĩhunja kũrĩ andũ oothe, tondũ oothe nĩmeehirie. 13Meehia maarĩ thĩinĩ wa thĩ o na mbere ya gũtaanagĩa Watho, no gũtingĩagĩire ũhoro wa kwĩhia gũtarĩ Watho. 14Kuuma hĩndĩ ya Adamu o nginya hĩndĩ ya Musa, gĩkuũ nĩgĩathaga andũ oothe, nginya o na arĩa mateehĩĩtie ta ũrĩa Adamu eehirie rĩrĩa aaregire gwathĩkĩra watho wa Ngai.
Adamu aarĩ mũhaano wa mũndũ ũrĩa wokaga thuutha ũcio. 15No rĩĩrĩ, o eerĩ matihaanaine, tondũ kĩheeo kĩa Ngai kĩrĩa aatũheire gĩtingĩhaananio na meehia ma Adamu. Nĩ ũndũ o na gwatuĩka meehia ma mũndũ ũmwe nĩmaatũmire andũ aingĩ makue, wega wa Ngai o na kĩheeo kĩrĩa aatũheire nĩikinyĩire andũ aingĩ makĩria, nĩ ũndũ wa wega wa mũndũ ũcio ũmwe Jesũ Kristũ. 16Ningĩ nĩharĩ ũtiganu gatagatĩ ga kĩheeo kĩu na meehia ma mũndũ ũcio ũmwe; nĩ ũndũ-rĩ, gũtuĩrwo kwa mũndũ ũcio ũmwe gwatũmire andũ oothe matuuo ooru. No rĩĩrĩ, kĩheeo kĩu kĩaheanirwo nĩ Ngai o ũguo tũhũ, kĩarutirwo nĩ ũndũ wa mahĩtia ma andũ aingĩ, na nĩ gĩa gũtũma matuuo athingu. 17Nĩ ũhoro wa ma atĩ meehia ma mũndũ ũmwe nĩ mo maatũmire gĩkuũ kĩambĩrĩrie gũthamaka nĩ ũndũ wa mũndũ ũcio ũmwe. No rĩĩrĩ, ũndũ ũrĩa Jesũ Kristũ eekire nĩũkĩrĩĩte ũcio na kũraaya mũno. Nĩ ũndũ-rĩ, arĩa oothe maamũkagĩra wega mũingĩ wa Ngai na nĩmaiguithanĩĩtio naake o ũguo tũhũ, megũtũũra mathamakaga marĩ atoonyu muoyoinĩ, nĩ ũndũ wa Jesũ Kristũ.
18Nĩ ũndũ ũcio, o ta ũrĩa rĩĩhia rĩa mũndũ ũmwe rĩatũmire andũ oothe matuĩrwo, noguo gĩĩko kĩa ũthingu kĩa mũndũ ũmwe gĩtũmaga andũ oothe matuuo athingu na magĩe na muoyo. 19Nĩ ũndũ o ta ũrĩa ũremi wa mũndũ ũmwe watũmire andũ aingĩ matuĩke eehia, noguo gwathĩka kwa mũndũ ũmwe gũtũmaga andũ oothe matuuo athingu.
20Watho wareehirwo nĩ geetha meehia moongerereke; no rĩĩrĩ, harĩa meehia moongererekire naguo wega wa Ngai ũkĩongerereka makĩria. 21Nĩ ũndũ ũcio, o ta ũrĩa meehia maathanaga na ũndũ wa gĩkuũ, noguo wega wa Ngai wathanaga na ũndũ wa ũthingu, ũtũroreetie muoyoinĩ wa tene na tene na ũndũ wa Jesũ Kristũ Mwathani witũ.