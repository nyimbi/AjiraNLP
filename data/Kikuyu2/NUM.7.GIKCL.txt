Mĩhothi ya atongoria
1Mũthenya ũrĩa Musa aarĩĩkirie kũrũũgamia Hema ya gũtũnganwo, nĩamĩitĩrĩirie maguta akĩmĩamũra o hamwe na indo ciayo ciothe, o na agĩitĩrĩria maguta na akĩamũra kĩgongoona hamwe na indo ciakĩo ciothe. 2Na rĩĩrĩ, atongoria a mĩhĩrĩga ya Aisiraeli, na no o maarũũgamĩrĩire andũ magĩtarwo, 3makĩreehere MWATHANI mĩhothi yao: makaari matandatũ na ndeegwa ikũmi na igĩrĩ: o atongoria eerĩ gĩkaari kĩmwe, na o mũtongoria ndeegwa ĩmwe. Marĩĩkia gũcinengerana, 4MWATHANI akĩĩra Musa atĩrĩ, 5“Amũkĩra iheeo icio irĩ cia kũhũthĩrwo wĩrainĩ ũrĩa ũrĩrutagwo wa Hema ya gũtũnganwo. Ineane kũrĩ Alawii kũringana na wĩra ũrĩa maagĩrĩirwo nĩkũruta.” 6Kwoguo Musa akĩoya makaari macio o hamwe na ndeegwa icio agĩcinengera Alawii. 7Akĩnengera aariũ a Gerishoni makaari meerĩ na ndeegwa inya, 8nao aariũ a Merari akĩmanengera makaari mana na ndeegwa inyaanya. Maagĩrĩirwo nĩkũruta wĩra wao wothe marũũgamĩrĩirwo nĩ Ithamaru mũrũ wa Harũni. 9No rĩĩrĩ, Musa ndaheire aariũ a Kohathu makaari kana ndeegwa, tondũ indo theru iria maamenyagĩrĩra ciagĩrĩirwo gũkuuo na ciande.
10Ningĩ atongoria acio nĩmaarutire iheeo cia gũkũngũĩra kwamũrwo gwa kĩgongoona. Na rĩĩrĩ, rĩrĩa maareehage iheeo ciao kĩgongoonainĩ, 11MWATHANI akĩĩra Musa atĩrĩ, “Meere atĩ handũinĩ ha mĩthenya ikũmi na ĩĩrĩ, o mũthenya mũtongoria ũmwe nĩ we ũrĩreehaga iheeo ciake cia kwamũrwo gwa kĩgongoona.”
12-83Maarutire mĩhothi yao na mũtaratara ũyũ:
Mũthenya Mũhĩrĩga Mũtongoria
Wa mbere Juda Nahashoni mũrũ wa Aminadabu
Wa keerĩ Isakaru Nethaneli mũrũ wa Zuaru
Wa gatatũ Zebuluni Eliabu mũrũ wa Heloni
Wa kana Reubeni Elizuru mũrũ wa Shedeuru
Wa gataano Simeoni Shelumieli mũrũ wa Zurishadai
Wa gatandatũ Gadi Eliasafu mũrũ wa Dueli
Wa mũgwanja Efiraimu Elishama mũrũ wa Amihudi
Wa kanaana Manase Gamalieli mũrũ wa Pedahuzuri
Wa kenda Benjamini Abidani mũrũ wa Gideoni
Wa ikũmi Dani Ahiezeri mũrũ wa Amishadai
Wa ikũmi na ũmwe Asheri Pagieli mũrũ wa Okurani
Wa ikũmi na ĩĩrĩ Nafutali Ahira mũrũ wa Enani.
Indo cia igongoona iria o mũndũ aareehaga nĩciahaanaine, nacio ciarĩ: Mbakũri ĩmwe ya betha ĩ na ũritũ wa kiro ĩmwe na nuthu, na mbeeceni ĩmwe ya betha ĩ na ũritũ wa ngiramu magana manaana, kũringana na gĩthimi kĩrĩa kĩiguanĩirwo, cierĩ ciyũire mũtu ũtukanĩĩtio na maguta ũrĩ igongoona rĩa mũtu; thaani ĩmwe ya thahabu ĩ na ũritũ wa ngiramu igana na ikũmi ĩiyũire ũbaani; gateegwa kamwe, ndũrũme ĩmwe, na gatũrũme ka mwaka ũmwe irĩ cia igongoona rĩa njino; thenge ĩmwe ĩrĩ ya igongoona rĩa meehia; ndeegwa igĩrĩ, ndũrũme ithaano, thenge ithaano, na tũtũrũme tũtaano twa mwaka ũmwe irĩ cia igongoona rĩa thaayũ.
84-88Mũigana wa mĩhothi yothe ĩrĩa yarutagwo nĩ atongoria acio ikũmi na eerĩ ya kwamũrwo gwa kĩgongoona yarĩ ta ũũ:
-- mbakũri ikũmi na igĩrĩ cia betha, na mbeeceni ikũmi na igĩrĩ cia betha ciothe irĩ hamwe i na ũritũ wa kiro mĩrongo ĩĩrĩ na mũgwanja na boiniti ithathatũ;
-- thaani ikũmi na igĩrĩ cia thahabu ciothe cia ũritũ wa kiro ĩmwe na boiniti mĩrongo ĩtatũ na igĩrĩ ituranĩirwo, ciyũire ũbaani;
-- ndeegwa ikũmi na igĩrĩ, ndũrũme ikũmi na igĩrĩ, tũtũrũme ikũmi na twĩrĩ twa mwaka ũmwe, hamwe na mũhothi wa mũtu ũrĩa ũrutanagĩrio natuo, irĩ cia igongoona rĩa njino;
-- thenge ikũmi na igĩrĩ irĩ cia igongoona rĩa meehia;
-- ndeegwa mĩrongo ĩĩrĩ na inya, ndũrũme mĩrongo ĩtandatũ, thenge mĩrongo ĩtandatũ, na tũtũrũme mĩrongo ĩtandatũ twa mwaka ũmwe, irĩ cia igongoona rĩa thaayũ.
89Rĩrĩa Musa aatoonyire Hemainĩ ya gũtũnganwo aarie na MWATHANI, akĩigua MWATHANI akĩmwarĩria arĩ igũrũ wa gĩkunĩko gĩa Ithandũkũ rĩa Kĩrĩĩkanĩro, e gatagatĩ ga ciũmbe iria igĩrĩ irĩ mathagu.