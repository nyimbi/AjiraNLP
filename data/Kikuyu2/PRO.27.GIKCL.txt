1 Tiga kwĩraha na rũũciũ,
tondũ rũũciũ maũndũ mahota kũgarũrũka.
2Tiga kwĩgana wee mwene kaba ũganwo nĩ andũ angĩ,
kana andũ matakũũĩ.
3Gĩtango gĩa kĩrimũ,
nĩ kĩritũ gũkĩra ihiga hamwe na mũthanga.
4Marũrũ matirĩ tha, no kwananga maanangaga
ĩndĩ ũiru nĩ mũũru makĩria.
5Kaba kũrũithia mũndũ ũtekũmwĩtigĩra
gũkĩra wendo wa ngunguĩ.
6Nguraro cia gwĩkĩrwo nĩ mũraata itĩrĩ ruwo,
ĩndĩ thũ yaku o na ĩngĩkũmumunya mĩĩmenyerere.
7Mũndũ ũhũniĩ, o na ũũkĩ kũrĩ we ndũrĩ cama,
ĩndĩ mũndũ ũhũũtiĩ, o na irio ng'andu no arĩe.
8Mũndũ wa mbũrũũrũ ahaana o ta kanyoni gatiganĩirie gĩtara gĩako.
9Maraaci o na mũtararĩko wa maguta nĩikenagia mũndũ,
ĩndĩ mathĩĩna meekagĩra mũndũ kĩeha.
10Menyagĩrĩra araata aaku mwene,
o na ningĩ ndũkaanatirike araata a thooguo;
ndũkaanathiĩ kwa mũrũ wa maitũguo
hĩndĩ ĩrĩa ũrĩ na thĩĩna.
Mũndũ ũrĩa mũrigainie naake no agũteithie
gũkĩra mũrũ wa maitũguo wĩ kũraaya.
11Mwana wakwa, wĩgĩĩre na ũũgĩ na nĩũkũnjanjamũra ngoro,
hĩndĩ ĩyo ngĩe na macookio ma kwĩra mũnjũgiti.
12Mũndũ mũbaarĩrĩri oonaga ũgwati ũgĩũka akaweherera,
ĩndĩ kĩrimũ nĩgũtũnga kĩũtũngaga gĩgakĩniinwo.
13Mũndũ angĩtuĩka wa kũrĩhĩra mũndũ atooĩ thiirĩ,
nĩ indo ciake we mwene atoonyagia ũgwatiinĩ.
14Kũgũtũkĩra mũndũ na ngeithi rũũciinĩ
no ta kũmũtũngia mũtino.
15Mũtumia mũnegeni no ta maaĩ magĩtaata, ta ta ta, hĩndĩ ya mbura.
16Kũmũgirĩrĩria no ta kũhũũra maaĩ na ndĩrĩ,
kana gũkumbacĩria maguta matweku na rũhĩ.
17Cuuma nĩnooraga iria ingĩ,
naguo noguo mũndũ mũũgĩ oohĩgagia ũrĩa ũngĩ.
18Mũceehi wa mũkũyũ nĩarĩaga matunda maaguo.
Ndungata ĩrĩa ĩmenyagĩrĩra mũmĩathi nĩheyagwo gĩtĩĩo.
19O ta ũrĩa mũndũ oonaga kĩĩruru gĩake maaĩinĩ,
noguo we mwene eyonaga ngoroinĩ yake.
20Gĩkuũ o na kwa arĩa akuũ itiiganagia,
na noguo maitho ma mũndũ matariĩ.
21Betha na thahabu iniinagwo ngaanga nĩ mwaki,
naake mũndũ ageragio na kũganwo gwake.
22O na ũngĩhũũra kĩrimũ gĩtigairie haniini gĩkue,
ndũrĩ ũndũ ũngĩĩka ũrimũ ũcio wakĩo.
23Menyaga ũrĩa mahiũ maaku maikaire,
ũkĩmenyagĩrĩre wega ndũũru ciaku;
24amu ũtonga nĩũthiraga,
o na moothamaki matitũũraga.
25Mũndũ atuaga thaara na agatũgũta nyeki ciandainĩ,
o rĩrĩa kwĩ na thaara ũngĩ ũrakũra mũgũnda.
26No wĩthondekere nguo na guoya wa ng'ondu ciaku,
na wĩgũrĩre mũgunda na wendia wa mbũri imwe ciaku.
27Nacio mbũri icio ingĩ ikũheage iria
wee mwene, andũ a mũciĩ waku, o na ndungata ciaku cia airĩĩtu.