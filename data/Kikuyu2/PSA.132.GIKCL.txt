Kũgaathĩrĩria Hekaarũ
1MWATHANI, ndũkariganĩrwo nĩ Daudi
na mathĩĩna marĩa moothe oonire.
2MWATHANI ririkana, ũrĩa aakwĩrĩire na mwĩhĩtwa;
wee, Ngai wa Jakubu, o Wee ũrĩ Hinya,
ririkana ũrĩa akwĩhĩtĩire akiuga atĩrĩ,
3“Ndigaatoonya nyũmba yakwa,
kana haice ũrĩrĩ wakwa;
4ndigakoma toro,
kana hinge riitho,
5itooneire MWATHANI handũ;
itooneire Ngai wa Jakubu,
o Wee Ũrĩ Hinya, gĩikaro.”
6 Atĩrĩĩrĩ, twaiguire ũhoro wa Ithandũkũ rĩa Kĩrĩĩkanĩro tũrĩ Bethilehemu,
tũgĩcooka tũkĩrĩkora mĩgũndainĩ ya Jearimu.
7Tũkiuga atĩrĩ, “Nĩtũthiĩi nyũmbainĩ ya MWATHANI
tũkamũthaathaiye tũrĩ mbere ya gĩtĩ gĩake kĩa ũthamaki!”
8Arahũka, MWATHANI, ũtoonye kĩhuurũkoinĩ gĩaku,
wee mwene na Ithandũkũ rĩaku rĩa Kĩrĩĩkanĩro,
rĩrĩa rĩonanagia hinya waku.
9Athĩnjĩri Ngai maroehumbaga ũthingu,
andũ aaku marougĩrĩria nĩgũkena.
10MWATHANI, tondũ wa ũrĩa werĩire ndungata yaku Daudi-rĩ,
ndũkaanatiganĩrie mũthamaki waku
ũrĩa ũitĩrĩirie maguta ũkamwamũra.
11 Nĩwerĩire Daudi na mwĩhĩtwa,
mwĩhĩtwa ũtangĩricũkwo ũkiuga atĩrĩ,
“Nĩngaatua ũmwe wa ciana ciaku mũthamaki,
naake nĩagaathamaka thuutha waku.
12Ciana ciaku ingĩkamenyerera kĩrĩĩkanĩro gĩakwa
na irũmagĩrĩre maathani maakwa marĩa ndĩrĩcirutaga,
o na ciana ciacio igaatũũra ithamakaga
ithenyainĩ rĩaku nginya tene na tene.”
13Tondũ rĩĩrĩ, MWATHANI nĩathuurĩĩte Zayuni;
nĩerirĩirie gũgũtua kũndũ gwake gwa gũtũũra.
14Oigĩĩte atĩrĩ, “Gĩĩkĩ nĩkĩo kĩhuurũko gĩakwa nginya tene na tene;
gũũkũ nĩkuo ngũtũũra tondũ nĩndĩkwendeete.
15Nĩndĩrĩheaga itũũra rĩa Zayuni kĩrĩa gĩothe rĩrĩbataragio nĩkĩo;
nĩndĩrĩheaga athĩĩni aarĩo irio makarĩa makahũũna.
16Ndĩhumbaga athĩnjĩri Ngai aarĩo ũhonokio,
nao andũ aarĩo arĩa ehokeku marĩinaga
makĩrũũhagia nĩgũkena.
17 Kũu nĩkuo ndĩtũmaga ũmwe wa njiarwa cia Daudi atuĩkage mũthamaki mũnene;
wathani wa mũthamaki wakwa ũrĩa njitĩrĩirie maguta ngamwamũra,
nĩkuo ndĩtũmaga ũtũũre ũgaacĩire.
18Thũ ciake ndĩrĩcihumbaga gĩconoko,
no we, ndĩtũmaga ũthamaki wake ũnenehage na ũgaacagĩre.”