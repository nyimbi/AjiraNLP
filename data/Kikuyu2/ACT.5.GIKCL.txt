Anania na Safira
1No rĩĩrĩ, mũthuuri ũmwe wetagwo Anania, me na mũtumia wake Safira nĩmeendirie gĩcunjĩ kĩa mũgũnda wao. 2Thuutha wa kũrĩĩkanĩra na mũtumia wake, Anania agĩĩtigĩria mbeeca imwe, nacio icio ingĩ agĩtwara harĩ atũmwo. 3Naake Petero akĩmũũria atĩrĩ, “Anania, nĩkĩ gĩtũmĩĩte ũiyũrwo nĩ Caitaani ngoroinĩ agatũma ũheenie Roho Mũtheru ũgetigĩria mbeeca imwe cia iria ũrendirie gĩthaka? 4Rĩrĩa ũtarakĩendeetie-rĩ, githĩ gĩtiraarĩ o gĩaku? Thuutha wa gũkĩendia-rĩ, githĩ mbeeca icio itiraarĩ o ciaku wĩke ũrĩa ũkwenda nacio? Rĩu-rĩ, nĩkĩ gĩtũmĩĩte wĩciirie gwĩka ũndũ ta ũyũ? Ngũkwĩra atĩrĩ, ti andũ ũheeneetie nĩ Ngai!” 5Naake Anania aigua ciugo icio, akĩgũa thĩ agĩkua. Nao arĩa oothe maiguire ũhoro ũcio makĩmaka mũno. 6Nao aanake magĩũka, makĩmuoha na cuka, makĩmũkuua magĩthiĩ makĩmũthika.
7Na thuutha wa mathaa ta matatũ mũtumia wake agĩtoonya atekũmenya ũrĩa gwekĩkĩĩte. 8Naake Petero akĩmũũria atĩrĩ, “Tanjĩĩra kana mbeeca ici nocio mũrendirie gĩthaka?”
Naake agĩcookia atĩrĩ, “Ĩĩ nocio.”
9No Petero akĩmũũria atĩrĩ, “Nĩkĩ gĩtũmĩĩte mũrĩĩkanĩre wee na mũthuuriguo mũgerie Roho wa Mwathani? Atĩrĩĩrĩ, arĩa megũthiĩte gũthika mũthuuriguo rĩu marĩ mũrangoinĩ, nao nĩmegũkuumia nja o nawe!” 10Ihinda o rĩu akĩgũa thĩ magũrũinĩ ma Petero agĩkua. Nao aanake magĩtoonya magĩkora akuĩte, makĩmũkuua magĩthiĩ makĩmũthika kũrigania na mũthuuriwe. 11Rĩrĩa kanitha wothe o na andũ arĩa angĩ maiguire maũndũ macio makĩnyiitwo nĩ guoya mũnene mũno.
Ciama na moorirũ
12Na rĩĩrĩ, moorirũ manene na ciama nyingĩ nĩciaringagĩrwo andũ nĩ atũmwo. Nao arĩa meetĩkĩĩtie nĩmaacemanagia hamwe gĩthakuinĩ kĩrĩa gĩetagwo gĩa Solomoni. 13Nao andũ oothe arĩa mataarĩ a gĩkundi kĩao nĩmaamaheete gĩtĩĩo mũno, o na matingĩetĩkĩrire gũtukana nao. 14Na rĩĩrĩ, andũ aingĩ, arũme o na andũ a nja arĩa meetĩkagia Mwathani nĩmoongererekaga. 15Ciĩko irĩa atũmwo meekaga nĩciatũmaga o na andũ makuue arĩa maarĩ arũaru, makamaiga njĩrainĩ makomeete marĩrĩinĩ na mĩgekainĩ, atĩ nĩ geetha amwe mahuutio nĩ kĩĩruru kĩa Petero akĩhĩtũka. 16O na andũ aingĩ nĩmookaga kuuma matũũra moothe marĩa maarĩ hakuhĩ na Jerusalemu, makareehe arĩa arũaru na arĩa maathĩĩnagio nĩ ngoma na oothe makahonio.
Atũmwo kũnyariirwo
17Na rĩĩrĩ, mũthĩnjĩri Ngai Ũrĩa Mũnene na andũ a thiritũ yake, nĩ o Asadukai, nĩmaiguire ũiru nĩ ũndũ wa atũmwo, magĩkĩmookĩrĩra. 18Makĩnyiita atũmwo makĩmaikia njeera ya mũingĩ. 19No mũraika wa Mwathani akĩhingũra mĩrango ya njeera ũtukũ akĩmaruta kuo akĩmeera atĩrĩ, 20“Thiĩi mũrũũgame thĩinĩ wa Hekaarũ mwarĩrie andũ mũmahe ũhoro wothe wa muoyo ũyũ mwerũ.” 21Nao magĩgĩathĩka, na kwarooka gũkĩa magĩtoonya Hekaarũinĩ makĩambĩrĩria kũrutana.
Naake Mũthĩnjĩri Ngai Ũrĩa Mũnene agĩũka hamwe na arĩa angĩ maakoragwo naake, magĩĩta kĩama o na athuuri oothe a Isiraeli, magĩtũmana njeera kũrĩa atũmwo maahingĩirwo, makiuga maareehwo. 22No thigari ciathiĩ itiigana kũmakora kũu njeera. Igĩgĩcookia ũhoro ikiuga atĩrĩ, 23“Twakora njeera ĩrĩ hinge o wega, na arangĩri marũngiĩ mĩrangoinĩ, no twahingũra-rĩ, tũtinakora mũndũ o na ũmwe!” 24Naake mũnene wa arangĩri a Hekaarũ na athĩnjĩri Ngai arĩa anene maigua ũhoro ũcio magĩĩtigĩra mũno, makĩrigwo nĩ ũrĩa gũgũtuĩka. 25Hĩndĩ ĩyo gũgĩũka mũndũ akĩmeera atĩrĩ, “Andũ arĩa mũraikirie njeera marũngiĩ Hekaarũ thĩinĩ makĩrutana!” 26Naake mũnene wa Hekaarũ hamwe na thigari magĩthiĩ makĩreehe atũmwo mategũtũmĩra hinya, amu nĩmeetigagĩra matikahũũrwo na mahiga nĩ andũ.
27Marĩĩkia kũmareehe, makĩmarũũgamia mbere ya kĩama, naake Mũthĩnjĩri Ngai Ũrĩa Mũnene akĩmooria atĩrĩ, 28 “Githĩ tũtiamũkaanirie na hinya atĩ mũtikaanarutane thĩinĩ wa rĩĩtwa rĩu, na rĩu nĩmũiyũrĩĩtie ũrutani wanyu Jerusalemu guothe? Kaĩ mũkwenda tũcookererwo nĩ thakame ya mũndũ ũcio?”
29Naake Petero na atũmwo acio angĩ magĩcookia atĩrĩ, “Ithuĩ no mũhaka twathĩkĩre Ngai gũkĩra gwathĩkĩra andũ. 30Ngai wa maithe maitũ nĩariũkirie Jesũ ũrĩa mwambire mũtharaba igũrũ mũkĩmũũraga. 31Naake Ngai nĩamũtũũgĩririe agĩikara mwena wake wa ũrĩo, arĩ mũtongoria na mũhonokia wa gũtũma andũ a Isiraeli merire, mooherwo meehia maao. 32Ithuĩ na ithuĩ tũrĩ aira a ũhoro ũcio, o naake Roho Mũtheru ũrĩa Ngai aheete arĩa mamwathĩkagĩra nĩ mũira.”
33Nao maigua ũhoro ũcio makĩng'ũrĩka mũno, makĩenda kũũraga atũmwo. 34No Mũfarisai ũmwe wa kĩama wetagwo Gamalieli, warĩ mũrutani wa Watho, mũndũ waheetwo gĩtĩĩo nĩ andũ oothe akĩrũũgama agĩathana atĩ atũmwo moimio nja haniini. 35Naake akĩĩra kĩama atĩrĩ, “Andũ aya a Isiraeli menyereraai ũrĩa mũgwĩka na andũ aya. 36Nĩmũkũmenya atĩ matukũ mathiru, Theuda nĩarũũgamĩĩte na akeyonanagia ta aarĩ mũndũ wa bata, na andũ ta magana mana makĩmũrũmĩrĩra. Aacookire akĩũragwo, nao arĩa oothe maamũrũmĩrĩire makĩhurunjũka, naguo ũhoro ũcio wake ũgĩtuĩka wa tũhũ. 37Thuutha ũcio Judasi ũrĩa Mũgalili akĩyumĩria matukũinĩ ma kwĩyandĩkithia, na akĩguucĩrĩria andũ aingĩ, no rĩrĩa aakuire arĩa oothe maamũrũmĩrĩire makĩhurunjũka. 38O na rĩu niĩ ngũmwĩra atĩ, mweherere andũ aya mũtigane nao, amu angĩkorwo mũbango ũyũ kana ũhoro ũyũ nĩ wa andũ nĩũgũthira. 39No angĩkorwo nĩ wa Ngai, inyuĩ mũtihota gũtooria andũ aya. Mwahota gũkorwo nĩ Ngai mũrarũwa naake!”
Kĩama gĩkĩigua mataaro ma Gamalieli. 40Gĩgĩĩta atũmwo gĩkĩmahũũra, na gĩkĩmakaania matigaacooke kwaria thĩinĩ wa rĩĩtwa rĩa Jesũ, gĩgĩcooka gĩkĩmarekereria. 41Nao atũmwo makiuma hau kĩamainĩ makeneete mũno tondũ Ngai nĩoneete maagĩrĩire kũherithio na njĩra ya thoni nĩ tondũ wa rĩĩtwa rĩu. 42Nao magĩthiĩ na mbere o mũthenya kũrutana na kũhunjia Hekaarũinĩ o na mĩciĩinĩ mategũtigithĩria, makiugaga atĩ Jesũ nĩ we Mesia.