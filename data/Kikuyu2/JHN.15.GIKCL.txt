Jesũ nĩwe mũthabibũ ũrĩa wa ma
1“Niĩ nĩ niĩ Mũthabibũ ũrĩa wa ma, naake Awa nĩ we mũrĩmĩri. 2Rũhonge o ruothe rwĩ thĩinĩ wakwa rũtaciaraga matunda arũtinagia akarute, naruo rũrĩa ruothe rũciaraga nĩarũceehaga nĩ geetha rũciarage matunda maingĩ. 3Inyuĩ rĩu mũrĩ atheru nĩ ũndũ wa ũhoro ũrĩa ndanamũhe. 4Ikaragaai thĩinĩ wakwa, na niĩ nĩndĩrĩikaraga thĩinĩ wanyu. O ta ũrĩa rũhonge rũtangĩhota gũciara matunda rũtarĩ mũthabibũinĩ, ũguo noguo o na inyuĩ mũtangĩhota gũciara matunda mũtaikarĩĩte thĩinĩ wakwa.
5“Nĩ niĩ mũthabibũ, na inyuĩ mũrĩ honge. Ũrĩa wothe ũgũikara thĩinĩ wakwa, na niĩ thĩinĩ wake, nĩarĩciaraga matunda maingĩ, amu mũtirĩ ũndũ mũngĩhota gwĩka mũtarĩ hamwe na niĩ. 6Ũrĩa wothe ũtegũikara thĩinĩ wakwa nĩegũteeo, oome o ta rũhonge; honge ta icio ciũnganagio igaikio mwakiinĩ ikahĩa. 7No mwaikara thĩinĩ wakwa nacio ciugo ciakwa ciikare thĩinĩ wanyu, nĩmũrĩĩkagĩrwo ũndũ o wothe ũrĩa mũrĩhooyaga. 8Ũndũ ũrĩa ũngĩgoocithia Awa no mũciarage matunda maingĩ, naguo ũndũ ũcio nĩũrĩonanagia atĩ mũrĩ arutwo aakwa. 9O ta ũrĩa Ithe witũ anyendeete, noguo o na inyuĩ ndĩmwendeete; gĩikarageei thĩinĩ wa wendo wakwa. 10Na rĩĩrĩ, mwathĩkĩra maathani maakwa, nĩmũrĩikaraga wendoinĩ wakwa o ta ũrĩa niĩ njathĩkĩire maathani ma Awa ngaikara wendoinĩ wake.
11“Ndamwĩra maũndũ macio nĩguo mũgĩe na gĩkeno ta kĩrĩa ndĩ nakĩo, na nĩ geetha gĩkeno kĩanyu gĩkinyanĩre. 12 Narĩo rĩathani rĩakwa nĩ rĩĩrĩ: Endanagaai mũndũ na ũrĩa ũngĩ o ta ũrĩa niĩ ndĩmwendeete inyuĩ. 13Gũtirĩ mũndũ wĩ na wendani mũnene gũkĩra ũyũ atĩ mũndũ no arute muoyo wake nĩ ũndũ wa araata aake. 14Inyuĩ mweka ũrĩa ndĩmwathĩĩte mũrĩ araata aakwa. 15Ndigũcooka kũmwĩta ndungata rĩngĩ, amu ndungata ndĩkoragwo ĩkĩmenya ũrĩa mũmĩathi areeka. Ndĩmwĩtaga araata nĩ tondũ nĩndĩmũmenyithĩĩtie maũndũ moothe marĩa njiguĩte kuuma kũrĩ Awa. 16Ti inyuĩ mwathuurire; nĩ niĩ ndamũthuurire na ngĩmũtũma mũthiĩ mũgaciare maciaro maingĩ marĩa magũtũũra. Naake Awa nĩarĩmũheaga kĩrĩa gĩothe mũrĩmũhooyaga thĩinĩ wa rĩĩtwa rĩakwa. 17Ndakĩmwatha atĩrĩ: Endanagaai mũndũ na ũrĩa ũngĩ.
Rũmena rwa andũ
18“Andũ a thĩ mangĩmũmena-rĩ, ririkanagaai atĩ mataanamũmena nĩ niĩ maambire kũmena. 19Korwo mũrĩ a thĩ, andũ no mamwende. No tondũ inyuĩ mũtirĩ a thĩ, na nĩndĩmũthuurĩĩte kuuma gũũkũ thĩ, nĩkĩo andũ a thĩ mamũmeneete. 20 Ririkanaai ũrĩa ndamwĩrire atĩ: ‘Ngombo ti nene gũkĩra mũmĩathi.’ Angĩkorwo niĩ nĩmaanyariirire-rĩ, o na inyuĩ no makaamũnyariira. Angĩkorwo nĩmaathĩkĩire ũrutani wakwa-rĩ, o na wanyu nĩmakaawathĩkĩra. 21Maũndũ macio moothe makaamwĩka tondũ mũrĩ aakwa na matiũĩ ũrĩa wandũmire. 22Korwo ndiokire na ngĩmahe ũhoro matingĩagĩire na meehia, no rĩu matirĩ na kĩĩgwatio kĩa meehia maao. 23Ũrĩa wothe ũthũire nĩathũire o na Awa. 24Korwo mationire ciama iria ndaringire gatagatĩinĩ kaao, o iria gũtarĩ mũndũ ũngĩ ũrĩ waringa matingĩgaatuuo eehia; no kũhaana atĩrĩ, nĩmooneete ũrĩa ndeekire, na nĩmaathũũrĩĩte o na magathũũra Awa. 25 Naguo ũndũ ũcio nĩ wa gũtũma ciugo ici ihingio iria ciandĩkĩĩtwo Wathoinĩ wao atĩ: ‘Maathũũrire o ũguo tũhũ.’
26“No rĩrĩa Mũteithia agooka, ũrĩa ngaamũtũmĩra kuuma kũrĩ Awa, na nĩ we Roho ũrĩa ũguũranagĩria ũhoro wa ma wa Ngai, o wee ũrĩa uumaga kũrĩ Awa, we nĩakaaheana ũira wakwa. 27O na inyuĩ nĩmũkaaheana ũira wakwa, tondũ nĩmũkoreetwo hamwe na niĩ kuuma o kĩambĩrĩria.