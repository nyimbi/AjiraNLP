Daudi kũhũũrana na Aamaleki
1Na rĩĩrĩ, mũthenya wa gatatũ Daudi na andũ aake magĩkinya Zikilagi. Nao Aamaleki nĩmaahithũkĩire mwena wa kĩanda wa Juda na makahũũra Zikilagi. Maacinire itũũra 2na magĩtaha atumia oothe. Matioragĩĩte mũndũ o na ũmwe no nĩmaathiĩte na andũ oothe mũniini na mũnene. 3Rĩrĩa Daudi na andũ aake maakinyire itũũrainĩ, maakorire rĩcinĩĩtwo na atumia aao o hamwe na ciana ciao cia airĩĩtu na cia aanake matahĩĩtwo. 4Hĩndĩ ĩyo Daudi na andũ aake makĩambĩrĩria kũrĩra. Maarĩrire o nginyagia rĩrĩa maagire hinya wa kũrĩra rĩngĩ. 5 Atumia arĩa eerĩ a Daudi, Ahinoamu na Abigaĩli, o nao nĩmaatahĩĩtwo.
6Daudi agĩgĩkorwo arĩ thĩĩnainĩ mũnene mũno, nĩ gũkorwo andũ aake nĩmaarĩ na marũrũ maingĩ mũno. Nĩmeendaga kũmũhũũra na mahiga nĩ ũndũ wa ciana ciao gũtahwo; no MWATHANI Ngai wake akĩmũũmĩrĩria. 7 Daudi agĩkĩĩra mũthĩnjĩri Ngai Abiatharu, mũrũ wa Ahimeleku, atĩrĩ, “Tandeehera ebodi.” Naake akĩmũreehere. 8Naake Daudi agĩgĩtuĩria ũhoro he MWATHANI akĩmũũria atĩrĩ, “Nũmĩrĩre arĩa maratutharĩkĩire na maratutaha? Nĩngũmakinyĩra?”
Naake akĩmũcookeria atĩrĩ, “Ĩĩ, nĩũkũmakinyĩra, na ũhonokie andũ arĩa matahĩĩte.”
9Kwoguo Daudi na andũ aake magana matandatũ (600) magĩthiĩ na rĩrĩa maakinyire karũũĩinĩ ka Besori, andũ amwe magĩtigwo hau. 10Daudi agĩgĩthiĩ na mbere na andũ magana mana (400). Andũ acio angĩ magana meerĩ (200) maatigirwo tondũ maarĩ anogu mũno na matingĩahotire kũringa karũũĩ kau. 11Andũ arĩa maarĩ na Daudi magĩkora Mũmisiri kũu gĩthakainĩ makĩmũtwarĩra Daudi. Makĩmũhe irio na maaĩ, 12kĩenyũ kĩa ngũyũ ciarĩ nyũmithie, na imanjĩka igĩrĩ cia thabibũ nyũmũ. Arĩĩkia kũrĩa, agĩcookwo nĩ hinya nĩ ũndũ ndarĩĩte irio kana akanyua maaĩ handũ ha mĩthenya ĩtatũ. 13Naake Daudi akĩmũũria atĩrĩ, “Mũnene waku nũũ? Na uumĩĩte kũ?”
Naake agĩcookia atĩrĩ, “Ndĩ mwanake Mũmisiri, ndĩ ngombo ya Mũamaleki. Mũnene wakwa aandigire mĩthenya ĩtatũ mĩthiru ndarwara! 14Nĩtwatharĩkĩire na tũgĩtaha bũrũri wa Akerethi ũrĩa ũrĩ na mwena wa kĩanda wa bũrũri wa Juda, o na bũrũri wa mbarĩ ya Kalebu, na tũgĩcina itũũra rĩa Zikilagi.” 15Daudi akĩmũũria atĩrĩ, “Nĩũkũndwara kũrĩ andũ acio maratharĩkĩra na magataha?”
Naake agĩcookia atĩrĩ, “Nĩngũgũtwara angĩkorwo nĩũkwĩhĩta rĩĩtwainĩ rĩa Ngai atĩ ndũkũnjũraga kana ũũneane kũrĩ mũnene wakwa.” 16Agĩgĩtwara Daudi kũrĩ acio maamatharĩkĩire na makĩmataha.
Na rĩĩrĩ, thigari icio cia Aamaleki cieyaraganĩirie handũ hau hoothe, ikĩrĩaga, ikĩnyuaga, na ikĩinaga, nĩ ũndũ nĩciatahĩĩte indo nyingĩ mũno kuuma bũrũriinĩ wa Afilisiti, o na wa Juda.
17Mũthenya ũyũ ũngĩ kĩrooko tene, Daudi akĩmatharĩkĩra akĩmahũũra o nginya hwaĩinĩ. Hatirĩ mũndũ o na ũmwe wao wahonokire tiga o aanake magana mana (400) arĩa mahaicire ngamĩĩra makĩũra. 18Daudi agĩkĩhonokia andũ oothe na kĩndũ o gĩothe kĩrĩa Aamaleki maatahĩĩte, o na akĩhonokia atumia aake eerĩ. 19Gũtirĩ kĩndũ o na kĩmwe kĩagire. Daudi agĩgĩcookithia aariũ na aarĩ oothe a andũ aake, o hamwe na indo iria ciothe ciatahĩĩtwo nĩ Aamaleki. 20Ningĩ nĩacookithirie mahiũ moothe ma ng'ondu na ng'ombe. Nao andũ aake makĩhũũra mahiũ moothe magĩthiĩ mbere yake magĩkiugaga atĩrĩ, “Ici nĩ indo iria Daudi ataha.”
21Naake Daudi agĩgĩkinya harĩ andũ arĩa magana meerĩ (200), arĩa maanogire makĩremwo nĩkũmũrũmĩrĩra, magĩtigwo karũũĩinĩ ka Besori. Nao makiumagara magatũnge Daudi na andũ aake, naake Daudi aamakuhĩrĩria, akĩmageithia akeneete. 22Na rĩĩrĩ, andũ amwe aaganu na mataarĩ kĩene thĩinĩ wa arĩa maathiĩte na Daudi, makiuga atĩrĩ, “Tondũ matiatwaranire na ithuĩ-rĩ, tũtikũmahe kĩndũ o na kĩmwe kĩa indo iria tũtahĩĩte. No ningĩ mahota kwĩyoera o mũndũ mũtumia wake na ciana ciake meiinũkĩre.”
23Naake Daudi akiuga atĩrĩ, “Aariũ a baaba, mũtingĩhota gwĩka ũguo na kĩrĩa MWATHANI atũheete. Nĩatũhonokeetie na agatũhe ũhootani harĩ andũ arĩa maratũtharĩkĩire na magatũtaha. 24Hatirĩ mũndũ o na ũmwe ũngĩiguana na inyuĩ mũkiuga ũguo! Andũ oothe maagĩrĩirwo nĩkũgayanio maiganaine, mũndũ wathire mbaarainĩ kana agĩtigwo aikarĩĩtie mĩrigo, mekũheeo o ũndũ ũmwe.” 25Daudi agĩtua ũndũ ũcio watho na ũtũire ũrũmagĩrĩrwo bũrũriinĩ wa Isiraeli kuuma hĩndĩ ĩyo. 26Naake Daudi acooka Zikilagi, agĩtwarithĩria araata aake arĩa maarĩ atongoria a Juda indo imwe cia iria ciatahĩĩtwo, akiuga atĩrĩ, “ Haaha he na kĩheeo kĩanyu kuuma indoinĩ iria tũratahire kuuma kũrĩ thũ cia MWATHANI.” 27Aatwarithĩirie andũ a Betheli, a Ramathu ya na mwena wa kĩanda wa Juda, na a Jatiru, 28a Aroeri, a Zifimothu, a Eshitemoa 29a Rakali, a matũũra ma Ajerameeli na ma Akeni, 30na andũ a Horima, Borashani, Athaki, 31na a Heburoni. Aacitwarithĩirie andũ a kũrĩa guothe we na andũ aake maatũire moorũũraga.