Kesoom Kamuktaindet ne Toroor toreteet
Po ne oo eng' putiik; ketyen eng' inoik sisiit. Tyendap kalasunet ne po Daudi.
1Saru, ee Kamuktaindet ne Toroor, amu ma komi chiitap iman;
kagobetyo kayanik eng' kwenutap weeriigap piik.
2Ng'alaaljingei tangoita, chii tugul ak chiitap kokwennyi;
ng'alaali chemwaigutnateet ak eng' muguleldo ne pesyot aeng'.
3Ibeeti Kamuktaindet ne Toroor kutusweek tugul che ng'alaali chemwaigutnateet,
ak ng'elyepta age tugul ne lasegei.
4Che ki le, “Kiterteeri eng' ng'elyebwekyok;
ki tinyei kutusweek, ng'oo ne poiywech?”
5Mwaei Kamuktaindet ne Toroor:
“Amu sastaetap kibananook,
amu tigenetap che panandos, ang'eete nguno,
agoochini kotebi riibetapkei, nooto ne machei miising'.”
6Tiliileen ng'aleegap Kamuktaindet ne Toroor;
ko uu fedha ne kityemei eng' maat ne oo,
ne kitiliili konyil tisap.
7Riibech, ee Kamuktaindet ne Toroor,
riibech acheek eng' ibini agoi koigeny.
8Pendi kiptengeginik komoswek tugul,
ye eetu yaityet eng' kwenutap piik.