Saaetap Chii ne oos
1Amang'un, ee Kamuktaindet ne Toroor,
amegoono alilan agoi.
2Sarwo eng' imandang'ung', ak ieta;
epcha iit ak isarwo.
3Egu eng' anee rwandet ne amenye, ole awendi kotugul:
Ki igoonu ng'atuutyet kosarwo;
Amu ii rwandennyu, ak ko ii irimennyu.
4Koono achilil, ee Kamuktaindennyu, eng' eutap kiptengekyot,
eng' eutap chiito ne ma po imanda, ak ne kolgol.
5Amu inyee ne ageniin, ee Kiptaiyat Kamuktaindet ne Toroor,
Ii kamang'unennyu kobooch ko aa ming'in.
6Ki atienengei kong'etee ko kagisicho;
Inyee ne ki imoong'wa eng' moetap iyoonyu ne kisicho.
Neng'ung' kalasunennyu kotugul.
7Auu kwang'utyet eng' che chaang';
ago inyee ko ii ole amwechini ne kiim.
8Nyiei kutinnyu kalasuneng'ung',
kobooto teegistang'ung' peetuut komugul.
9Amewiirta ye tuun kaaositu;
amebagaaktaa ye kagobet kimnateennyu.
10Amu ng'alaalena puunikyuk;
ak irwoochi icheek che sapchin saboondanyu,
11leen icheek, “Ki kobagaakta `Kamuktaindet ineendet;
oon ak onam ineendet;
amu ma mi ne saru.”
12Ee Kamuktaindet, amelooena:
Ee, Kamuktaindennyu, chogu toreto.
13Ingolilanso ak kobetyo che puunigap saboondanyu;
Ingotuch icheek rosyinet ak teweernateet che cheeng'ei koyaiywo ne ya.
14Ago amang'u kotugul,
Ak atese alasun kosiir.
15Mwaitoi kutinnyu imandang'ung',
Ak yetuneng'ung' peetuut komugul;
Amu mangen ole tee chooto.
16Anyoone kobooto poisyonik che kiimeen che po Kiptaiyat Kamuktaindet ne Toroor:
Amwae imandang'ung', ne neng'ung' inyegei.
17Ee Kamuktaindet, ki ineeta kobooch ko aa ming'in;
ak ki amwaite agoi nguno poisyoniguk che po kwong'eet.
18Ee, ye tuun kaaositu, asich kalwalek,
ko mebagaakta, ee Kamuktaindet;
agoi amwachi kimnateng'ung' ibinda ne nyoonei,
amwachi kamuktaeng'ung' age tugul ne piitu.
19Toroor agine imandang'ung' miising', ee Kamuktaindet;
Inyee ne ki iyai tuguuk che eecheen,
Ee Kamuktaindet, ng'oo ne ogerge?
20Inyee ne ki iboorwech nyalilwogik che chaang' che koroomen,
ta isoobech kogeny,
Ak tuun imoong'wech kemang'une oriit miising' ne po ng'wony.
21Tes etunatennyu,
Ak iweeige kogeny igaigaa.
22Alasun agane eng' kibugandet,
agobo imandang'ung', ee Kamuktaindennyu;
atyenun kalasunoik eng' ketubet,
ee Inyee ne Tiliil ne po Israel.
23Paibaitu kutinnyu miising' ye atyenun kalasunoik;
Ak paibaitu saboondanyu, ne ki ityaach inyee.
24Ng'alaali ng'elyeptanyu agobo imandang'ung' peetuut komugul:
Amu ililandos, ak koteweeroksei, icheek che cheeng'jino yaityet.