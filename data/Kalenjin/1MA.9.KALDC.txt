Koweeksei Judea Bakkides
1Ye kingo kas Demetrios kole ka kiterteer Nikanor ak lugeennyi eng' pooryeet, koyookto Bakkides ak Alkimo koba emetap Judah kasarta ne po aeng'. Ki iyookto kobooto icheek lugeet ne po komosta ne po tai. 2Ki pa kosup ooreet ne tokyingei Gilgal ak kobir kambi kotorchigei Mesaloth eng' Arbela. Ki nam Mesaloth ak kobar piik che chaang'. 3Eng' arawet ne tai ne po kenyiitap pogol agenge ak konom ak aeng' ko kerchi sach Jerusalem. 4Yeityo komanda ak koba Berea ak kiboryotinigap keelyek eliphuusyek tiptem ak kariik eliphuusyek aeng'.
5Ak ki mi Judas Elasa kobooto murenik eliphuusyek somok che ki kilewen. 6Kingo keer ooindo ne po kiboryotinigap punyoot, ko aragenso kot. Ki waitagei alak eng' icheek ak komanda eng' kambi kot koit koma kosirei che ki ng'et pogol sisiit.
7Ye kingo keer Judas kole kagomweiso kiboryotinikyik ak ki neegit poryeet, ko ki me mugulel amu ki ma kotinyei kasarta kotuiyo icheek. 8Ki nyalul inee, ago nganda no, ko ki leenji che ki ng'et, “Ngeng'etye ak keborye ak puunikyok. Imuuch ketinye kimnateet kebar icheek.” 9Ago ki tyem kogaigai ineendet koleen, “Ma ki tinyei kimnateet. Ongetyem kesaru saboonwekyok. Ki weeksei kasarta age ak piikyok si keborye ak icheek; ki ng'ering'en.” 10Ago ki le Judas, “Achicha! mat koek anee ne kamwee icheek. Ngo kagoit kasartanyo, ogany kemeiye eng' nyiganateet amu iyotennyo, ak kemete kondinnyo koberegei.”
Koyaei pooryeet ne po let Judas
11Ki ng'eet anyun lugeetap Bakkides ak komanda eng' kambi ak kochopkei agobo pooryeet. Ki kipchei lugeet kobun aeng', ak ki indoi eng' lugeet che po chemasindarok ak kipchabonik. Ki yai ko uu nooto ak icheek chemogenik che eecheen. 12Ki mi Bakkides komosta ne po tai. Ki pa lugoosyek ko kati kweanik aeng' kotorchigei ole ki gasunee tuugoosyegap igondisyek; ak ki kuut igondisyek ak icheek piik che ki mi ak Judas. 13Ki tumtumen emet agobo polotetap lugoosyek, ak ki testai pooryeet kong'etee karoon agoi koimen.
14Ki keer Judas kole mi komnye Bakkides ak kimnateetap lugeennyi; ak ki pa kobooto ineendet murenik che ki kiimeen, 15ak ki iterteer che ki mi kosta ne po tai, ak koyon kosach icheek agoi tulweetap Azoto. 16Ye kingo keer icheek che ki mi komosta ne po kaataam kole kageterteer che po komostap tai, koweek let ak kosup Judas kobooto piikyik. 17Ki ng'wanit pooryeet kot, ak ki kiguoten ak komeiyo piik eng' komoswek tuwai. 18Ki me agine Judas, ak korwai che ki kang'et.
19Ki ng'eetyo Jonathan ak Simion ak koip tupchennywa Judas ak kotup ineendet eng' kereritap aguiywogikwak eng' Modein, 20ak koriiryo agobo ineendet; ki riiryo peetuusyek che chaang' ak kole,
21“Ki luuldo ano nyiganeet,
saruunindetap Israel!”
22Ma ki muuch kesir kiy tugul agobo yautigap Judas, poryosyekyik ak yautigap nyiganateet che ki yai, toroornatennyi amu ki chaang' kot.
Kogeri `Jonathan Judas
23Ye kingo kagome Judas, komong' pugasarik eng' takwek tugul che po Israel; ki mong' kogeny tugul che yaei che yachen. 24Ki piit rubeet ne oo eng' peetuusyechooto kot koit kwo emet komostanywa. 25Ki lewen `Bakkides piik che ma iywei kamuktain kolaitoran eng' emet. 26Ki yai segeisyet ak kocheeng' choronogap Judah. Ki imutyi Bakkides icheek, ineendet nooto ki iwekyi icheek mugetut ak koyai icheek kobunji ureryet. 27Ki piit kaimetapkei ne oo eng' Israel ne ki tomo kegeer eng' peetuusyek alak kong'etee ko kaigeskei kasarta ne po maotik eng' kwenunnywa.
28Ki tuiyo choronogap Judas ak koleenji Jonathan, 29“Kong'ete ko kame ng'etam komet Judas, koma mi chii agot agenge ne ki kobiit ko uu ineendet ak kwo kobelgei ak puunikyok kobooto Bakkides, ak koger kong' che sasech eng' kwenunnyo. 30Ka kelewenin rani anyun igeer ineendet iegu laitoryat ak kandoindennyo, iyai poryeennyo.” 31Ki iyan Jonathan kandoinatet eng' kasarata ne kata tupchennyi Judas.
Poryosyegap Jonathan
32Ye kingo nai Bakkides niito, kotyem kobar ineendet. 33Agot ngano, ko ki kas Jonathan ak tupchennyi Simion agobo tetutyonooto. Ki yesta koba surkwen ne po Tekoa ak kotebi eng' ye neegitee peek che po toliletap Asphar. 34Ki nai niito Bakkides eng' peetuutap sabato, ak kolanda eng' Jordan ak lugeennyi.
35Ki iyookto anyun Jonathan werto ne tupcho koek kandoindet ne po icheek tugul che ki kaituiyogei ak kosoom pororyetap Nabetik, chooto ki choronokyik kole kochamji kogonor tuguuk che ki tinyei. 36Ago ki ng'etyo kootap Jambri che ki punu Medeba ak kobwa. Ki nam Johana ak tuguuk che ki tinyei, ak koba koip.
37Ye kingo pata tuguuchuuto, kemwachi Jonathan ak ng'etam kamet Simion keleenji, “Yaei igoortap katunisyet kootap Jambri. Cheptap harusiit ko chepto ne po manong'otyo eng' Kanaan. Nyoonei kobunu Nadabath komutu chaang'indo.” 38Eng' kabwaatetap ole kiga kibarta ne tupcho Johana, koba kotogosta ak kounykei eng' kertiit ne ki tuch tulweet. 39Ye kingo keerto, kooro piik che ki pwanei che chaang' kolau mileesyek che chaang'; ak ki mong' sandet ak choronokyik ak tupchosyekyik si kotaach eng' tyenwogik ak eng' kariik che chaang'. 40Ak ki torookta korwochi icheek eng' ole ki kaunyegei si kogeechi ak kotoi kobar icheek. Ki kiguoten che chaang' ak komeiyo, ak koyesta alak korwachi tuloonook; ak ki ip Yahudik tuguukwak tugul. 41Ira ki kiwal igoortap katunisyet koek riirek ak koek tuugeesyegap tyenwogik che po tubiisyet. 42Ye kingo kagoweekta mugetutap karotigap tupchenwa, koweektagei koba emetap kimindetap Jordan.
43Ye kingo kas Bakkides niito, konyo ak kimnateet ne oo eng' peetuutap sabato agoi tabandap aineetap Jordan. 44Ak ki leenji Jonathan che ki mi kobooto ineendet, “Onge ng'etye nguno ak kebarchigei sobowekyok, amu eng' ra, koma uu tuguuk kila. 45Ogeero! Mi pooryeet tainnyo ak letunnyo; mi peek che po Jordan komosi ak komosi. Mi ng'atatyaat ak timdo; ma mi ole ketokyingei. 46Oriirchi kipsengwet tamangap ketyachaak eng' eunegap puunikyok.” 47Ak ki toigei anyun pooryeet, ak ki sut eunnyi Jonathan komachei ko kwer Bakkides, ago ki teektagei ineendet ak kwo let. 48Ki tilji Jonathan ak piik aineetap Jordan ak kobir peek kolanda pitoniin, ak ma imuuch punyoot kolandae Jordan si kobookyi icheek. 49Ak ki meiyo piigap Bakkides olo po eliput agenge eng' peetuunooto.
Kotechei Bakkides oldap kimnatosyek
50Ak ki week `Bakkides Jerusalem ak koteech nganasook che kiimeen eng' Judea: Kimnatosyegap Jeriko, ak Emmaus, ak Beth-horon, ak Bethel, ak Timnath, ak Pharathon, ak Tiphon, kotinyei irimosyek che koeen kobooto ormariichok ak regereyweek. 51Ak ki inde lugosyegap kariik olooto si komu pororyetap Israel. 52Ki tech kogimit kora nganaseetap Beth-zur, ak Gazara, ak ole mi kimnateet, ak eng' olooto koonde kiboryotinik ak amitwogik. 53Ak ki imut weeriigap kiptainik che po emet koek luulenik ak konde kerip icheek eng' luuitap Jerusalem.
54Eng' kenyiitap pogol agenge ak konom ak somok, eng' arawetap aeng', ko ki igoito Alkimo ng'atuutyet kebut kwo ng'wony irimetap komosta ne po oriit ne po kaptisiisyo. Ki put poisyonigap maotik! 55Ki kibar Alkimo ak keter poisyonikyik; ki kigany konamak kut ak ki kiyai komogogen si ma komuuchi komwa ng'olyoo anan kogoito ng'atuut kotinygei ak koonnyi. 56Ak ki me Alkimo eng' yooto eng' ng'wanindo ne oo. 57Ye kingo keer Bakkides kole kagome Alkimo, koweekyigei laitoryat, ak ki imuny emetap Judah kenyiisyek aeng'.
Kagesunetap Poryeet
58Ak ki ng'eetyo ngelelik ak kotet kole, “Ogeero! Meng'iisyei Jonathan ak piikyik eng' kaalyeet ak nyiganateet. Ongemutu Bakkides koweek, ak namei icheek eng' kembout agenge.” 59Ak ki pa ak komwachigei ak ineendet. 60Ki toi konyo ak kimnateet ne oo, ak kosirchi eng' ung'oot paronok choronokyik tugul eng' Judea koleenjin konam Jonathan ak piikyik; ago ki ma imuuch konam icheek amu ki naak tetutyennywa. 61Ak ki nam piigap Jonathan olo po piik konom che po emet che ki kandoigap ng'aalseet, ak kobar icheek.
62Ki week let Jonathan ak piikyik kobooto Simion ak koba Beth-basi eng' surkwen; ki toi koteech komoswek che ki ng'emotin ak kogimit. 63Ye kingo kas Bakkides niito, ko tuiyo lugosyekyik tugul, ak koyokyi ng'atuutik piigap Judea. 64Ak ki nyo ak koyachi lugeet Beth-basi; ki yachi pooryeet eng' peetuusyek che chaang' ak koyai kariigap pooryeet.
65Ago kimeto Jonathan tupchennyi Simion eng' nganaseet ak kwo komanda; ak ki pa ak piik che ng'ering'. 66Ki par Odomera ak iotennyi kobooto piigap Phasiron eng' emaisyekwak. 67Ak ki toi kobookyi ak koyai pooryeet ak kimnatosyekyik; ak ki manda Simion ak piikyik eng' nganaseet ak kobeel kariigap pooryeet. 68Ki pargei ak Bakkides icheek ak ki par ineendet. Ki inyaliil ineendet miising' amu ki ek puch tetutyennyi ak pandanyi. 69Ara ki nereech miising' agobo icheek che ki ng'wetois, chooto kiga itigon ineendet konyo, ak ki par che chaang'. Ak kitil koweek ak kwo emennyi.
70Ye kingo nai Jonathan niito, koyokyi `piik ineendet koyai kaalyeet ak ineendet ak kotyiakta icheeget che ki luulenik. 71Ki iyan ak koyai ko uu mwaennyi; ak ki iyasyiechi Jonathan kole matyiemei koyachi inee kiy ne ya kotee kosabei. 72Ki igoochi ineendet luulenichooto kiga nam eng' tai kobun emetap Judah; yeityo koweek ak kwo emennyi, amata koweek kogeny emennywa. 73Kosupkei ak nooto anyun ko ki mata kobiit pooryeet eng' Israel. Ki nyoor meng'ootet anyun Jonathan eng' Mikmash ak koek kirwoogindetap piik; ak kong'em koisto tugul che ki ma koywei Kamuktaindet eng' Israel.