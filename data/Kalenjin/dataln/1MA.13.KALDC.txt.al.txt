1  Ki kas Simion kole kagoyum Tripho lugeet ne oo si kobookyi emetap Judah ak kong'em, 

2  ak ki iro kole ki potandos piik eng' kaiweisyet. Ara ki wo agoi Jerusalem, ak kogagotuiyo piik 

3  kogiil icheek koleenji, “Ongen okweek tugul tuguuk che eecheen che ki yai che ketupche ak tuguuk che ki ayai anee ak kootap kwandanyu agobo ng'atuutik ak kaptisisyet; ongen kora pooryosyek ak kaimut che kige keer anee ak tupchosyekyuk. 

4  Kosupkei ak niito ko ki pek tupchosyekyuk tugul agobo ng'atuutyet, hekaluut ak pororyetap Israel, ak ki ang'etu aneege. 

5  Ara nguno anyun, ingoloeno keele ariip sabeennyu eng' kasar age tugul ne po kaimet, amu ma agaigai asiir tupchosyekyuk. 

6  Ago aweekyini mugetuut pororyennyu ak kaptisisyet, ak kwondong'ung' ak lagoguk, amu kagoyumgei pororyosyek tugul eng' kibagenge komachei kobarech.” 

7  Ki nyoor kimnon mugulelwegap piik ye kingo kas ng'aleechu, 

8  ak ki wol eng' tuugeet ne oo, “Ii kandoindennyo ne kata Judas ak tupcheng'ung' Jonathan. 

9  Yaiywech lugosyekyok, ak tugul che imwaiwech, keyae.” 

10  Ara ki tuiyo kiboryotinik tugul ak kochaakta kotar irimosyegap Jerusalem, ak ki igimit eng' komosta age tugul. 

11  Ki iyookto Jonathan weeriitap Absalom kwo Joppa, ak kobooto ineendet ko ki lugeet ne ma ming'iin; ki oon komanda meng'iik ak kong'et eng' yooto. Kaberberisyetap Tripho 

12  Ak ki ng'et Tripho kong'eetee Ptolemais kotinyei lugeet ne oo ak kobookyi emetap Judah, ak ki mi kobooto ineendet Jonathan komi riipseet. 

13  Ki pir kambi Simion eng' Adida kotobeni keeweet. 

14  Ki nai Tripho kole kogonam ng'erechet Simion ne kata ng'eetap kamet Jonathan ak ki mach koyachi lugeet. Ki iyookto piik koipchi logoiywek kole, 

15  “Kaginam ng'eetap komet Jonathan kosupkei ak robiinik che kimagee eng' ole kigonoree konorwetap pororyet, ak agobo poisyonik che ki tinyei. 

16  Ara iyookwech talendainigap fedhainik ak weeriikyik aeng' koek luulenik si ye kityaach koma ingeleljech. Eng' not kityaachi ineendet.” 

17  Ki nai Simion kole ki ng'alaaljin ineendet eng' ng'aalseet, ak agot nganda no, ko ki iyookto keip robiinik ak kemut weeriik kole si ma igoochi ng'oiyondit piik che imuuch komwa kole, 

18  “Amu ma iyookyi ineendet robiinik ak weeriik ne ki yai Jonathan kome.” 

19  Ara ki iyookto weeriik ak talendainik pogol, ak kibut kayomisennyi Tripho amaityakta Jonathan. 

20  Ye kingo pata niito, ko ki nyo Tripho ak kobookyi emet ak kong'em, ak ki yiem eng' ooreet agoi Adora. Nganda ki uu nooto, ko ki pa Simion eng' komasak eng' uitugul ole ki wo. 

21  Ak ki ng'etyo piik che ki mi ng'otweet ak koyokyi piik Tripho kogimgimi ineendet konyo ole mi icheek eng' ooreet ne po surkwen ak koyokyi icheek amitwogik. 

22  Ak ki chop Tripho kariikyik eng' panda, ago eng' kemout nooto ko ki ibut theluji ne oo kot ak ma imuuch kwo amu nooto. Ki manda ak kwo agoi emetap Gilead. 

23  Ye kingo neegityi Baskama, kobar Jonathan, ak ki kitupchi ineendet yooto. 

24  Ak ki week Tripho ak kwo koweek emennyi. Kereriitap Jonathan 

25  Ki iyookto Simion ak koip kaweegap tupchennyi Jonathan ak kotup ineendet eng' Modein, nganaseetap aguiywogikyik. 

26  Ki riirchi ineendet pororyetap Israel tugul, ak koaragenso agobo ineendet eng' peetuusyek che chaang'. 

27  Ak ki teech Simion koita ne oo eng' kereritap kwandanyi ak tupchosyekyik; ki teech kogoit kole tamangap kegerei, ak koita ne taliil eng' komosta ne po tai ak let. 

28  Ki teech kora piramidisyek tisap che kageergei, ne po kwandanyi ak kamennyi ak tupchosyekyik ang'wan. 

29  Eng' piramidisyek, ko ki ilelesan, koteech tolochik che kaeen ak konde kariigap lugeet che po kabwaatet ne tebyei agoi, ak eng' tabanunyi koyai melisyek che keerei tugul che pendi eng' nyanja. 

30  Niito ko kererit ne ki teech eng' Modein; mi agoi peetuuni po ra. Koname Judea katyaknatet 

31  Ki yachi Tripho lugeet laitoryat Antiokas ne kita koming'in; ki par ineendet 

32  ak koek laitoryat ne kata ineendet, ak kolach kuutweetap Asia; ak ki ipchi emet nyasuutyet ne oo. 

33  Ago ki teech Simion kimnatosyegap Judea ak koteech irimet komuut, kotinyei ole kiriipsee ne ki wo parak kot ak irimosyek che eecheen ak ormariichok ak rigeiywek, ak kogonore amitwogik irimoik. 

34  Ki lewen Simion piik ak koyookto koba konyoor Laitoryat Demetrios kosoomei kole kityaach emet amu ne ki yai Tripho, ko kong'em. 

35  Ki iyakyi waluutyet laitoryat ne maya agobo soomennyi, ak ki sirchi parweet ko uu ni, 

36  “Anee laitoryat Demetrios asirchini Simion, tisiindet ne oo ak chorweetap laitorinik, ak kobooto poisyegap ak pororyet ne po Yahudik, otaach kagatyet. 

37  Kogenyooru kuutweet nooto po thahabu ak mornetap sosyoot ne kooyogu, ak kichobootiin keyai kaalyeet ak inyee ak kesirchi piikyok kotyachak eng' kayumetap aisuruut. 

38  Tuguuk tugul che kiga kimwaiywok ko kagoitita. Ngo punjook irimoik che ki otech. 

39  Kinyoe kaat yautik tugul che ki kichiliil ak yautik alak che ki kiyai agoi peetuuni, ak keiste aisuruutap kuutweet ne magaat igoite; ak aisuruut tugul che cham kigoitoi eng' Jerusalem koma kigoito konyil age. 

40  Ak ngot komi eng' okweek che tinyei kamugeet kesir eng' riibiikyok, ko ingesir, ak ingobiit kaalyeet eng' kwenunnyo.” 

41  Eng' kenyiitap pogol ak tamanwogik tisap, ko ki kiisto nyigiisindap pororyosyek alak eng' Israel, 

42  ak ki toi kosiir piik eng' siruutikwak che po kamanuut ak kasyinennywa ko uu ni; “Eng' kenyiit ne tai ne po Simion tisiindet ne oo ak ne oo ne po lugeet ak kandoindet ne po Yahudik.” Konamei Simion Gazara 

43   Eng' peetuusyechooto, kogigerchi sach Gasara Simion ak komuute kiboryotinik. Ki yai injinitap pooryeet, ak koip konyo nganaseet ak kong'em ak konam olda agenge ne kiriipsee. 

44  Kitil piik che ki mi injinit ak komong'ji nganaseet, ak kiuryangan nganaseet. 

45  Ki ng'etyo murenik che po nganaseet kobooto kwonyiikwak ak lagokwak ak kolaany irimet ko kagogereeriis ngoroikwak, ak ki waakyo eng' tuugeet ne oo, kosoomei Simion koyai kaalyeet ak icheek; 

46  ki mwa kole, “Meibech ko uu yautikyok che yachen ago ko uu rireeneng'ung'.” 

47  Ara kiityi kasyinet ak icheeget Simion ak kotonon pooryeet ne kiyachin icheek. Nganda no, ko ki oon icheek eng' nganaseet ak kotiliil koriik ole ki mi kanamonik, ak kochut eng' tyenwogik che ki kisir ak che po kalasunet. 

48  Ki isto murwonindo tugul eng' nganaseet ak konde komeny icheek tugul che ki riibei ng'atuutyet. Ki igimit kora ole ki mi kimnatosyek ak kotekyigei koot. Konamei kogeny Simion ng'otweet eng' Jerusalem 

49  Ki kieetee icheek tugul che ki mi ng'otweet eng' Jerusalem kochut anan komanda saang' si koalis anan koaldais eng' emet. Kosupkei ak nooto, ko ki am rupeet kot ak komisyo alage amu iljeet. 

50  Ki riirchi Simion koyai kaalyeet ak icheek, ak ki yai ko uu nooto. Agot ko uu nooto, ko ki oon komanda icheek eng' yooto ak kotiliil ng'otweet agobo murwonateet. 

51  Eng' peetuutap tiptem ak somok ne po arawetap aeng', eng' kenyiit ne po pogol agenge ak tamanwogik tisap ak agenge ko kichut Yahudik oriit eng' kalasunet ak konamanu mornoogap sosiik. Ki putonu kibugandook ak kogutonu ndurerusyek, ak kotyenonu tyenwogik che ki kisir ak tyenwogik alak amu kiga keng'em punyoot ne oo ak keisto eng' Israel. 

52  Ki ng'at Simion kole kechopchi igoortap kabwaatet peetuuniito eng' poiboiyet. Ki igimit kimnatosyegap tulweetap hekaluut kobooto ng'otweet, ak ki meny olooto ineendet ak piikyik. 

53  Ki iro Simion kole ko koek weeriinnyi Johana muren, ak ki iet ineendet anyun koek ne oo ne po lugosyekyik tugul; ak kimeng'iis eng' Gazara.

