1   Ni ng'olyoot ne ki mwa Kamuktaindet ne Toroor eng' maotyot Jeremiah agobo Babilon, agobo emetap Kaldeik. 

2  Omwaite eng' pororyosyek ak obarte, ak onamji parak songolyet; obarte, amouny: ole, Kageluul Babilon, kagigoochi Bel kolilaan, kagoaragen Merodak; kagigoochi kanamonikyik kolilaanso, kagoaragenso kanamonikyik. 

3  Amu nyoonei pororyet eng' murot kaataam kobookyin, ne yaei emennyi koek karaatya, ama menyei chii olooto: kagomwei, kagoba tugul, chii ak tyony. 

4  Pwoonei eng' peetuusyechooto ak eng' peetuunooto, piigap Israel, icheeget ak lagogap Judah, mwaei Kamuktaindet ne Toroor; pendi koriiryoti, ak kocheeng'oti Kamuktaindet ne Toroor Kamuktaindennywa. 

5  Teeboti agobo ole teptoi Zion kotokyigei olooto, koleen, Obwa, ak onamge ak Kamuktaindet ne Toroor eng' kayomiset ne po koigeny ne ma kiutye. 

6  Uu piikyuk keechiirek che petyotiin: ki ibeet mestowekwak icheek, ki imaas eng' tuloonook: ki koombeniot kong'etee tulweet ne oo agoi ne ming'in, kigoutye oldanywa ole imuung'ee. 

7  Ki koam icheek piik tugul che kinyoor icheek: ak ki mwa puunikwak kole, ma kilel, amu ki koyachi icheek tengekto Kamuktaindet ne Toroor, meng'ootetap imanda, Kamuktaindet ne Toroor ne kamang'unetap kwanisyekwak. 

8   Omwei eng' Babilon, ak omande eng' emetap Kaldeik, ak oige kwesik eng' taitap akwotisyegap keechiirek. 

9  Amu, ogeero, ang'eeti tuiyetap pororyosyek che eecheen che punu emetap murot kaataam kobookyi Babilon: ak kotet lugeet kotokyigei emonooto; kiluulei eng' olooto: uu kipchabonikwak che po chiito ne nyigan, ne mwogindet; ma mi ne weeksei puch. 

10  Ak keluul Kaldea: piyang'dos tugul che luulei, mwaei Kamuktaindet ne Toroor. 

11  Amu ogasigei, amu oboiboi, ee okweek che opookyini porotennyu, amu ourerendosi ko uu rooryat ne tyechei peek, ak oteei ko uu paraisisyek che kiimeen; 

12  ililani kamenng'ung' miising': toptoben ineendet ne kisichok: ogeero, egu ineendet ne letu eng' tugul che po pororyosyek, surkwen, emet ne yaamaat, ak surkwen. 

13  Ma ki menyei amu nereegegap Kamuktaindet ne Toroor, ago egu karaatya miising': kwong'ei age tugul ne siirei ole neegitee Babilon, ak koreeny korotwekyik tugul. 

14  Otetkei eng' lugeet obar Babilon, eng' komoswek tugul, okweek tugul che oriiche kwanget; omwok, amotuuch kipchabonik: amu ki koyachi tengekto Kamuktaindet ne Toroor. 

15  Owaage eng' komoswek tugul; kagochamdagei; kagoluulyo irimoikyik, kagoluulyo inatusyekyik: amu niito yaaktaetap mugetuut ne po Kamuktaindet ne Toroor; oyaakyi mugetuut; ko uu ye ki yai, oyachi ineendet ko uu nooto. 

16  Oiste leetaindet eng' Babilon, ak ineendet ne kesisye chepkeswet eng' peetuusyegap kesisyet: wendi chii age tugul eng' icheek ye mi piikyik, ak komwechi chii age tugul emennyi, amu kaiyweisyetap rotwetap chok ne usiisyei. 

17  Uu Israel keechiirek che ki koiyesta; ki koon ng'etuunyik ineendet: kisip koam ineendet laitoryatap Assyria; ak eng' let koiri kawekyik Nebukadresar, niito laitoryatap Babilon. 

18  Mwaei anyun Kamuktaindet ne Toroor ne po lugoosyek, Kamuktaindetap Israel, kole: Ogeero, abire laitoryatap Babilon ak emennyi, ko uu ye ki abir laitoryatap Assyria. 

19  Ak aweech Israel kogeny konyo ole agetye, ak koyagisye Karmel ak Bashan, ak kobiyo saboondanyi eng' tuloonoogap Ephraim ak eng' Gilead. 

20  Ki cheeng'ei tengektap Israel eng' peetuusyechooto ak eng' kenyisyechooto, mwaei Kamuktaindet ne Toroor, ama kinyooru; ak ki cheeng'ei tengekwogigap Judah, ama kinyooru: amu anyochini kaat icheek che abagaaktoi kong'et. 

21  Togoste emetap Merataim, obargei, obargei ak nganasanooto, ak piik che menyei Pekod: par ak ing'em igeesu iyotennywa, mwaei Kamuktaindet ne Toroor, ak iyai ko uu tugul che kaang'atiin. 

22  Miitei emet polatetap pooryeet, ak ne po ng'emisyet ne oo. 

23  Kibetita ano ak koildo ano kiriswetap ng'wony komugul! Ki egundo ano Babilon karaatya eng' pororyosyek! 

24  Kaariich mesteet agobo inyee, ak kageluulin kogeny, ee Babilon, ak ki ma inai: kogenyoorun, kogenamin kogeny, amu ki oborye ak Kamuktaindet ne Toroor. 

25  Kogoyat Kamuktaindet ne Toroor ole konoree kariikyik che po lugeet, ak kogonem kariigap nereegekyik: amu tinyei Kiptaiyat Kamuktaindet ne Toroor ne po lugoosyek, poisyet ne yaei eng' emetap Kaldeik. 

26  Obwa obargei ak ineendet che obunu kiwotosyek che looen, oyat chogenikyik: oyum ineendet ko uu karurugutik ak ong'em ogesu: amat kong'et kiy nenyi. 

27  Obar kirugikyik tugul; ochoorte koba ole kieng'se: Pwo! Icheek! Amu kagoit peetuunywa, peetuut ne ityin icheek pireet. 

28  Kutitap icheek che mweei ak kochililyo komong' eng' emetap Babilon, si kobiit ki parta eng' Zion yaaktaetap mugetuut ne po Kamuktaindet ne Toroor, Kamuktaindennyo, yaaktaetap mugetuut ne po hekalunnyi. 

29   Kuur mwogik tugul kobargei ak Babilon, icheek tugul che riichei kwangok koyiem komoswekyik; amengochilil agot agenge eng' olooto: yaakyi mugetuut ko uu poisyonikyik; oyachi ko uu tugul che ki koyai: amu ki komenji Kamuktaindet ne Toroor, ki komenji Ineendet ne Tiliil ne po Israel. 

30  Ibutos anyun nerenikyik eng' ortinwekyik, ak kigoochin kosiisyo murenikyik tugul che po lugeet eng' peetuunooto, mwaei Kamuktaindet ne Toroor. 

31  Keero, aboryenen, inyeendet ne ii menotyo, mwaei Kiptaiyat Kamuktaindet ne Toroor ne po lugoosyek: amu kait peetuung'ung', peetuut ne aityinin pireet. 

32  Ak koriichkei kobut menotyot, ama mi chii ne ing'eeti ineendet: ak anaam maat eng' nganasookyik, ak kobeel tuguuk che miitei komoswekyik. 

33  Mwaei Kamuktaindet ne Toroor ne po lugoosyek kole: Kiusei piigap Israel kobooto lagogap Judah: ak kogiich piik tugul che kiluulei icheek; eesyoi kochunda icheek koba. 

34  Kiim katyagindennywa; kainennyi ko Kamuktaindet ne Toroor ne po lugoosyek: ng'alaaldochin ineendet icheek komyee, si kobiit kogoochi kamuung'et ng'wony, ak koim piik che menyei Babilon. 

35  Mi rotwetap chok paragutap Kaldeik, mwaei Kamuktaindet ne Toroor, ak eng' piik che menyei Babilon, ak eng' pounikyik, ak eng' piikyik che ng'oomen. 

36  Mi rotwetap chok paragutap piik che ichaugei, si koberberitu: mi rotwetap chok paragutap piikyik che nyigoonen, ak koaragenso icheek. 

37  Mi rotwetap chok paragutap paraisisyekwak, ak eng' kariisyekwak che po lugeet, ak eng' paragutap piik tugul che kiburuchkei che mi kobooto ineendet, ak koigei icheek kwonyiik: mi rotwetap chok paragutap konoraikyik, ak kerep chooto. 

38  Tebee kemeut paragutap ainoosyekyik, ak koteenyo: amu emoniito ko emetap kanamonik che ki kiwai, ak ki koyai kanamonikwak icheek koek kibion. 

39   Menyei anyun olooto tyong'igap surkwen kobooto suik, ak komeny tyong'igap songolik olooto: ama ki menyei olooto koigeny; ama ki menyei kobooch ibinda age agoi ibinda age. 

40   Ko uu ye kigabui Kamuktaindet ne Toroor Sodom ak Gomorah ak nganasook che kineegite olooto, mwaei Kamuktaindet ne Toroor; uu nooto anyun ma menyei chii olooto, ama tebee olooto lakwa ne po chii. 

41  Ogeero, punu piik murot kaataam; kobooto pororyet ne oo, ak king'eeti laitorinik che chaang' che punu komoswek che looen che po ng'wony. 

42  Tinyei kwangok ak ng'otwek; kolgoleen, ama tinyei rireenet; morori ko uu nyanjet, ak ketei paraisisyek; choboot age tugul ko uu chiito ne wendi lugeet, kobookyinin, ee cheptap Babilon. 

43  Ki kogas laitoryatap Babilon kalasunennywa, ak nyaluldos eunekyik: kanam ineendet pichiindo, ak ng'wanindo ko uu ne po kwondo ne machei kosigiis. 

44  Ogeero, togosu ineendet ko uu ng'etundo kobunu Jordan ko kanyi peek miising' kobargei ak meng'ooteet ne kiim: ago achee aoone komwei ineendet: ak age tugul ne kileweni, agoochini koboi ineendet: amu ng'oo ne kegerge, ak ko ng'oo ne ng'atwa peetuut? Ak ko ng'oo mestowot ne tononi eng' tainnyu? 

45  Ogas anyun kirwoogetap Kamuktaindet ne Toroor, ne ki koyachi Babilon; ak chobutikyik che ki kochop agobo emetap Kaldeik: ichuuti icheek iman, agot che mengeechen che po akweetap keechiirek; yaei iman meng'ootennywa koek karaatya agobo icheek. 

46  Potani ng'wony eng' cheetap lugeet ne kiluule Babilon, ak kigasei waagennywa eng' pororyosyek.

