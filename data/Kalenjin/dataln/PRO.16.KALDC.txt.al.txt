1  Poisyetap chii kochop muguleldanyi, ago punu `Kamuktaindet ne Toroor waluunetap ng'elyepta. 

2  Tiliileen ortinwek tugul che po chii ye keerei, ago keerei `Kamuktaindet ne Toroor mugulelwek eng' karagendoet. 

3  Igoochi Kamuktaindet ne Toroor `poisyoniguk kondochi, si kogimegitu kabwaatutiguk. 

4  Ki yai Kamuktaindet ne Toroor tuguuk tugul ko uu ye kimakyin, ee agot che yaach ko ki yai agobo peetuut ne ya. 

5  Kiit ne wechei Kamuktaindet ne Toroor ko muguleldo age tugul ne meenei, ne uu niito koma kimetoi ama kibir. 

6  Ki undoi yaityet eng' rireenet ak iman, ak istoegei piik yaityet ye iywei Kamuktaindet ne Toroor. 

7  Ye iboiboi `ortinwegap chii Kamuktaindet ne Toroor, kogoochin kochamyo ak puunikyik. 

8  Kaigai tuguuk che matya kobooto imanda kosiir kelunaik che chaang' kobooto kertaetap kong'. 

9  Chobei muguleldap chii ooreennyi, ago indochin `Kamuktaindet ne Toroor kakwautikyik. 

10  Punu kutitap laitoryat tiletap kirwooget ne po Kamuktaindet, malelei kutinnyi eng' kirwooget. 

11  Po Kamuktaindet ne Toroor kerutyet ne po iman ak tuguuk che kigerisye; koik tugul che mi lolet che kigerisye ko poisyennyi. 

12  Kiit ne kiwechei, ko laitorinik koyai tengekto. Amu ki kimiti laitornatet eng' imanda. 

13  Poiboiyetap laitorinik kutusweek che po iman, ak kochamei icheek chii ne mwaei iman. 

14  Uu nereegegap laitoryat piik che kiyooktoi che po meet, ago tisei chiito ne utaat. 

15  Mi saboondo lapkeiyetap togeetap laitoryat; ak uu chamennyi poldetap ropta ne po let. 

16  Karaaran anyun ne tya kenyoor utaatyet kosiir thahabu! Kaigai kelewen kaguiyet kosiir fedha. 

17  Ooreet ne oo ne po piik che po iman ko koistoegei yaityet; riibei saboondanyi ne riibei ooreennyi. 

18  Indoe `menoteet ng'emisyet, ak indoe `kachaunetapkei kabutet. 

19  Kaigai ngetepto kaming'inetapkei kobooto kibananook, kosiir kepchei parunenik ak menotik. 

20  Nyooru myeeindo ne epchin iit ng'olyoot, ak paibai age tugul ne imang'u Kamuktaindet ne Toroor. 

21  Ineendet ne ng'oom eng' muguleldanyi keguure ne utaat, ak tesei kaneetetapkei anyinyindap kutit. 

22  Utaatyet ko kondametutap peegap saboon eng' ineendet ne tinyei, ago perberyo katigonet ne kitigoni che perber. 

23  Ineeti muguleldap ne utaat kutinnyi, ak kotesyin kaneetetapkei kutinnyi. 

24  Uu kumyat ng'aleek che iboiboi piich, anyinyen eng' saboondo ak chametapkei ne po kawek. 

25   Mi ooreet ne leen chiito litit, ago kagesunennyi ko ortinwegap meet. 

26  Poisyechin chii mageetap poisyet; amu ichirchiri kutinnyi ineendet. 

27  Chobei yaityet chiito ne ma tilei kiy, ak miitei kutinnyi kiit ne uu maat ne peelsei. 

28  Iseeri pooryeet `chiito ne imaasat, ak ibestos chaamindet choronok che eecheen. 

29  Iboiboi `chiito ne koroom chiitap kokwennyi, ak komut eng' ooreet ne ma myee. 

30  Chobei tuguuk che imaasotin `chiito ne kerei konyekyik; ibu yaityet `ineendet ne susei kutinnyi. 

31  Chepkuletap toroornatet kalwalek; pitune ooreetap imanda. 

32  Kaigai ineendet ne ma sartae nereek kosiir ne kiim, ak kaigai ineendet ne pou muguleldanyi kosiir ne luulei nganaseet. 

33  Ki wiirchin parbaryat ngoryeet, ago punu `Kamuktaindet ne Toroor kirwooget tugul.

