1  Ki amwa ale, Ogaso; asoomok okweek kandoigap Jakobo ak pounigap kootap Israel, tos manyoljok onai kirwooget? 

2  Che oweche myeeindo ak ochame yaityet; che onemu irirenikwak kobooto panyeekwak eng' kawekwak; 

3  che amei kogeny panyeegap piikyuk; ak koenyei irirenikwak, ak koiri kawekwak: ee, tonatoni, ko uu che kindo tereet, ak ko uu panyeek che kiyoi eng' saburyet. 

4  Ye ibata koriirchi Kamuktaindet ne Toroor, ago mawoljin: ee, ung'e togeennyi icheek eng' peetuusyechooto, ko uu ye ki yai yaityet eng' poisyonikwak. 

5  Mwaei Kamuktaindet ne Toroor ko uu ni agobo maotik che igoochin piikyuk ko leel; kowaaktos koleen, kaalyeet, ye tinyei icheek kiy ne amei, yeityo koyai lugeet koyachi che ma tinyei kiy ne indoi kuut. 

6  Egu anyun kemout eng' okweek, si mogeer kiy; ak koimenit eng' okweek si mogeer ng'ang'uut; ak kororokto asiista eng' maotik, ak koimenit peetuut eng' icheek. 

7  Ak kolilaanso keerik, ak kotoptobenso piik che ng'oorsei; ak kagonamgei kuut tugul, amu ma mi waluunet ne punu Kamuktaindet. 

8  Ago kanyiia iman kimnateet eng' Kabuusetap Kamuktaindet ne Toroor, ak eng' kirwooget, ak eng' kamuget, si kobiit amwachi Jakobo pistoennyi, ak amwachi Israel tengektanyi. 

9  Asoomok anyun ale ogas niito, okweek kandoigap kootap Jakobo, ak pounigap kootap Israel, che oweche kirwooget, ak omaasi imanda tugul. 

10  Teege Zion korotiik, ak koteege Jerusalem tengekto. 

11  Irwoochi kandoik amu tuguuk che kigoigoisye ak ineetisyei tisiik amu melekto, ak kong'orsei maotikyik amu silingisyek: nganda uu nooto kotiegei Kamuktaindet ne Toroor ak koleen, Tos ma mi Kamuktaindet ne Toroor kwenunnyo? Ma mi yaityet ne nyoonjinech. 

12   Kibati anyun Zion agobo okweek ko uu ye kibati mbareet, ak koek Jerusalem karurugutik, ak koigei tulweetap koot komoswek che torooreen che po timiin.

