1  Kowolji anyun `Job Kamuktaindet ne Toroor koleenji, 

2  “Angen ale imuuchi iyai tuguuk tugul. Ama kimuuchi kegirinda mageng'ung'. 

3   Keteep ile, ‘ng'oo ni unyei kirwooget ama tinyei naet? Nooto anyun ki amwa che ki ma aguiye, Tuguuk che po kwang'ut eng' anee, che ki ma angen. 

4   Asaain ale kaswa, si ang'alaal; ating'enen ng'olyoo, ak wolwo.’ 

5  Ki agasin kityo kibiit; ago ageerin nguno, 

6  Kasaskei anyun amu nooto, kasigu eng' temburyek ak oreek.” Nereegegap Kamuktaindet 

7  Ak kingo kagomwachi `Kamuktaindet ne Toroor Job ng'aleechuuto, koleenji `Kamuktaindet ne Toroor Eliphas Temanindet, “Kaanereekyin inyee ak choronoguk tuwai; amu ma omwa kiit ne po iman agobo anee, ko uu ye kamwa otwogindennyu Job. 

8  Onam anyun kiruugik tisap, mengichik tisap ak okweri koba kap Job otwogindennyu, yeityo ogoitochigei koek kagoochinet ne kibeelei; si kosaiywok Job otwogindennyu. Amu kachamji, si ma yaiywok ko uu abusnateng'wong'; amu tomo omwa kiit ne po iman agobo anee, ko uu ye komwa otwogindennyu Job.” 

9  Ki pa anyun Eliphas Temanindet, Bildad Suindet ak Sopa Naamatindet, koyai ko uu ye ki ng'at Kamuktaindet ne Toroor: ak kitaach `Kamuktaindet ne Toroor Job. 

10   Kowal anyun `Kamuktaindet ne Toroor ratetap Job, ye kingo sa agobo choronokyik. Ki igoochi `Kamuktaindet ne Toroor Job konyil aeng' kosiir che ki tinyei eng' tai. 

11  Kobwa weeriik tugul che tupcho, chepkametwagik tugul ak piik tugul che ki ingengei ak koamisye koonnyi kobooto ineendet. Ki riirchi ak kogaigai ineendet agobo yaityet tugul ne ki ipchi `Kamuktaindet ne Toroor ineendet. Ki igoochi chii age tugul fedhaiyat ak kogoochi chii age tugul peteitap thahabu. 

12  Ki iberuur anyun `Kamuktaindet ne Toroor peetuusyek che po let che po Job kosiir peetuusyekyik che po tai, amu ki tinyei keechiirek eliphuusyek taman ak ang'wan, tambeesik eliphuusyek lo, eiik eliphuusyek aeng' che po chogit ak iyuogik eliphuut che po sigiroik. 

13  Ki tinyei kogeny weeriik tisap ak tiibiik somok. 

14  Ak kiguure kainetap ne po tai, Jemima, koguure ne po aeng', Kesia ak koguure ne po somok, Keren-hapuk. 

15  Ak ki ma komiitei emet tugul kwonyiik che korooron kosiir tiibiigap Job, ak ki igoochi kwandanywa icheek poroteet kobooto weeriik che tupcho. 

16  Ak kingo pata niito kotar Job kenyiisyek pogol agenge ak artam. Ki keer weeriikyik ak weeriigap weeriikyik, agoi ibinda ne po ang'wan. 

17  Ki ilil anyun Job, kotinyei kenyiisyek che chaang'.

