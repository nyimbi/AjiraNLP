1  Kingo pata meetap Joshua, koteepse `piigap Israel Kamuktaindet ne Toroor kole, “Ng'oo ne tai ne togostoi si kobargei ak Kanaanik agobo acheek?” 

2  Kole Kamuktaindet ne Toroor, “Judah ne togostoi. Ogeero, kande emonooto eunnyi.” 

3  Ki leenji `Judah tupchennyi Simion, “Ngetogoste tuwai si kobiit kebargei ak Kanaanik che menye emet ne ki kigoono; si tuun keebe tuwai agane emeng'ung'.” Koba anyun Simion ak ineendet. 

4  Ki togosta anyun Judah ak ki inde Kamuktaindet ne Toroor eunekwak Kanaanik ak Perisik. Ki par piik eliphuusyek taman eng' Besek. 

5  Ki nyoor `icheek Adoni-besek eng' Besek, ak ki ibookyi ineendet ak koterteer Kanaanik ak Perisik. 

6  Ki mwei Adoni-besek; ago ki oon ineendet ak ki nam ak kotil moriikyik che eecheen che po eunek ak che po keelyek. 

7  Ki mwa Adoni-besek kole, “Ki iyum amitwogik eng' kurereetap mesennyu laitorinik tamanwogik tisabu che kiga kitil morikwak che eecheen che po eunek ak che po keelyek; ko uu ye ki ayai, ko kayaiywo Kamuktaindet ko uu nooto.” Ki imut `icheek ineendet kwo Jerusalem, ak ki mechi olooto. 

8  Ki ibookyi `lagogap Judah Jerusalem ak konam. Kibare rotwetap chok ak kobeel nganaseet eng' maat. 

9  Kingo pata, kochoortagei lagogap Judah kobargei ak Kanaanik che ki menyei emetap tuloonook, murot tai ak eng' warenget. 

10  Kibargei Judah kora ak Kanaanik che ki menyei Hebron, ne ki kiguure eng' tai Kiriath-arba, ak ki par Sesai, Ahiman ak Talmai. 

11  Ki wo eng' yooto kobargei ak piik che ki menyei Debir. Kainetap Debir eng' tai ko ki Kiriath-sepher. 

12  Ki mwa Kaleb kole, “Ineendet ne parei Kiriath-sepher ak konam, agoochini Achsah cheptonyu kotun.” 

13  Ki nam nganaseet Othniel weeriitap Kenas, ng'eetap kamet ne ming'in ne po Kaleb. Ki igoochi anyun `Kaleb Othniel cheptonyi Achsah koek kwondonyi. 

14  Kingo nyo Achsah ole mi Othniel, kogaigai ineendet kosoom kwandanyi kooret. Ye kingo choorugei Achsah eng' sigiryennyi, koteebe `Kaleb ineendet koleenji, “Imache nee?” 

15  Kole ineendet, “Koono kaberuret; amu ki igoono emet ne po Murot Tai, ko koono kora kong'igap peek ak icheek.” Ki igoochi Kaleb ineendet kong'igap peek che mi ole togostaat ak che mi ole rektoot. 

16  Ki togosta lagogap Kenindet, kabyugoitap Musa, komanda eng' nganaseetap sosik kobooto lagogap Judah ak koba surkwen ne po Judah eng' Murot Tai ne po Arad, ak koba komeng'iis ak pichooto. 

17  Ki pa Judah ak Simion ng'eetap kamet, ak koterteer Kanaanik che ki menyei Sepat, ak king'em kogees. Ak ki kiguure kainetap nganasanooto Horma. 

18  Ki nam Judah nganasoogap Gasar, che po Askelon ak che po Ekron kobooto kiwotosyekwak. 

19  Ki mi Kamuktaindet ne Toroor kobooto Judah, ak ki nam emetap tuloonook. Ki ma imuuch koon piik che ki menyei atebweet, amu ki tinyei kariisyegap kariik. 

20   Ki kigoochi Kaleb Hebron ko uu ye ki kamwa Musa, ak ki oon eng' olooto weeriik somok che po Anak. 

21   Ma oon `lagogap Benjamin Jebusik che ki menyei Jerusalem; ko uu nooto, kogimeng'iis Jebusik kobooto lagogap Benjamin eng' Jerusalem agoi ra. 

22  Ki pa kotogosta che po kootap Joseph ak icheek kobargei ak Bethel, ak ki mi Kamuktaindet ne Toroor kobooto icheek. 

23  Ki iyookto che po kootap Joseph piik koba kosegei Bethel. Kainetap nganasanooto eng' tai ko ki Luz. 

24  Kingo keer segeik chiito ne ki mang'une nganaseet, koleenji, “Kisoomin iboorwech ole kibunei kebendi nganaseet oriit si tuun kerirenen.” 

25  Ki iboorchi ole kibunei kechutei nganaseet ak ki par nganaseet eng' rotwetap chok. Ki pagaakta chiichooto ak koonnyi tugul kobechigei. 

26  Ki wo chiichooto emetap Hitik ak koteech nganaseet, yeityo koguure kainetap nganasanooto Luz, ne kainennyi agoi ra. 

27   Ma oon Manasseh meng'iigap Beth-shean ak nganasookyik, Taanak ak nganasookyik, Dor ak nganasookyik, Ibleam ak nganasookyik anan meng'iigap Megiddo ak nganasookyik, ago ki testai Kanaanik komeny emonooto. 

28  Kingo kagogimegitu Israel, konde Kanaanik koyai poisyonigap otwoknateet, ama oon icheek kogestagei. 

29   Ma oon Ephraim agine Kanaanik che ki menyei Gezer, ak ki testai Kanaanik komeny kwenunnywa. 

30  Ma oon Zebulun piik che ki menyei Kitron anan che ki menyei Naalal. Ki testai Kanaanik komeny kwenunnywa ak koek che yaei poisyetap otwoknateet. 

31  Ma oon Asher piik che ki menyei Ako, che po Sidon, che po Alap, che po Aksip, che po Helba, che po Aphik anan ko che po Rehob. 

32  Ago kimeng'iis Aserik eng' kwenutap Kanaanik che ki menyei emonooto, amu kimaon icheek. 

33  Ma oon Naphtali meng'iigap Beth-shemesh, anan ko che ki menyei Beth-anat, ago ki meny kwenutap Kanaanik che po emonooto. Ki ek piik che ki menyei Beth-shemesh ak che po Beth-anat che yaei poisyonigap otwoknateet. 

34  Ki toorta `Amorik lagogap Dan koweekyi emetap tuloonook, ak ma chamji korek kobwa atebweet. 

35  Kimach Amorik komeny tulweetap Heres eng' Aijalon, ak eng' Saalbim, ago ki iterteeris kootap Joseph, ak ko konam pichooto koyai poisyonigap otwoknateet. 

36  Ki wo kiwotetap Amorik kong'etee ole togosyin Akrabbim kot koit Shelah ak kotogosta.

