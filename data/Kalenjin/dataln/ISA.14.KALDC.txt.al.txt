1  Amu riiree Kamuktaindet ne Toroor Jakobo, ak ta koleweni Israel, ak konde icheek emennywa; ak konamgei toondet ak icheek, ak konamgei ak kootap Jakobo. 

2  Ak komut pororyosyek icheek agoi oldanywa, ak kobunji kootap Israel pichooto eng' emetap Kamuktaindet ne Toroor, koek otwogik ak tiibiik che otwogik. Ak koluul Israel icheek che kiga luul icheek; ak koboi usiikwak. Meetap laitoryatap Babilon 

3  Ak imwa kalewenoni agobo laitoryatap Babilon eng' peetuut ne koonin Kamuktaindet ne Toroor kamuung'et eng' arageneng'ung', ak eng' nyalildang'ung', ak eng' otisyet ne uui ne ki kibirchin, 

4  ile, haa, ki kowong'kei usiindet! Ki kowong'kei koroomnateet! 

5  Kigoiri Kamuktaindet ne Toroor kirokta kiptengeginik, kirokto ne po pounik, 

6  che kibir pororyosyek eng' nereegek eng' piretap kotugul, che kiboi pororyosyek eng' nereegek, eng' usiisyet ne ma kirinda chii. 

7  Mi ng'wony komugul kamuung'et ak kaalyeet; tyendos icheek kogeny. 

8  Ee, poiboitu piribirinik eng' inyee, ak taragonigap Lebanon, koleen, “Kobooch ngap iru, koma ebech chii.” 

9  Kagotumdumgei ye mi che ki kobek eng' oriit kotorogun ye inyone; ing'eetun piik che ki kobek, agot piik che eecheen che po ng'wony; kagong'eet eng' ng'echerokwak che po laitornatet laitorinik tugul che po pororyosyek. 

10  Waluun tugul koleenjinin, “Tos keegu ne nyalulat ko uu acheek? Keige acheek?” 

11  Kagichoorta etunateng'ung' kwo ye mi che ki kobek, kobooto cheetap kibugandiniguk. Isyebe kuutik, ak kotuchin kuutik. 

12   Ha-a, kaibut eng' kipsengwet, inyee, kecheiyatap peet, weeriitap karon! Ha-a, kagiebin ibut, inyee ne ki inyerat pororyosyek! 

13   Ki imwa eng' muguleldang'ung' ile, “Atogostoi kipsengwet, atoroori ng'echerennyu ne po laitornatet kosiir kecheigap Kamuktaindet; atebee tulweetap tuiyet, eng' komoswek che looen che po murot kaataam. 

14  Atogostoi asiir poolik; aigeitu Ineendet Ne Toroor Miising'.” 

15  Ago anyun, kichoortoin iwe ye mi che ki kobek, agoi komoswek che looen che po keriinget. 

16  Injururin che keerin, kobwaatin kole: “Tos chiichito ne ki igoochi ng'wony kobotan, chiichito ne kiitumdum laitornatosyek, 

17  ne ki yai ng'wony koek surkwen, ak koluul nganasookyik, ne ma ityaach kimonjororinikyik koba kooriikwak?” 

18  Ruitos laitorinik tugul che po pororyosyek eng' toroornatet, ruei age tugul eng' koonnyi. 

19  Ago kagiwiirchin saang' eng' kerering'ung' ko uu temeet ne kiwechei, ko uu ngoroigap che ki kibar, che ki kitoore rotwetap chok, che rektoi agoi koigap keriinget; ko uu muusto ne kityechei. 

20  Motuitosi kobooto icheek eng' tubeet, amu ki ing'em emeng'ung', ki ibar piiguk. Ma kemwaei koigeny iyoteetap piik che yaei yaityo. 

21  Ochopchi lagokyik parisyet amu ng'oogistap kwanisyekwak; si mang'eetyo ak konam ng'wony kobunji, ak konyiit nganasook ng'wonyuni. Ng'emisyet ne king'emei Babilon 

22  Mwaei Kamuktaindet ne Toroor ne po lugoosyek kole: “Ang'eete agirinde icheek ak aiste eng' Babilon kainet ak icheek che ki ng'et, weeriit, ak weeriitap weeriit. 

23  Ak agoochi komeny emonooto chepswererinik, ak tamboinigap peek. Ak abuge kabugoitap ng'emisyet, mwaei Kamuktaindet ne Toroor ne po lugoosyek.” Ng'emisyet ne king'emei Assyria 

24   Ki koyoosyo Kamuktaindet ne Toroor ne po lugoosyek, kole, ko uu ye ki abwaat iman, ko yaaksei ko uu nooto; ak ko uu ye ki achop, kotebyei ko uu nooto, 

25  ale atonatoni piigap Assyria eng' emennyu, ak atyech eng' tuloonookyuk; koistoegei eng' icheek choginnyi, ak koistoegei lautyennyi tigikyennywa. 

26  Niito chobeet ne kigechop agobo ng'wony komugul; ak ni ko euut ne ki kichuulji pororyosyek tugul. 

27  Amu Ki kochop Kamuktaindet ne Toroor ne po lugoosyek, ko tos ng'oo ne walei koek puch? Chuulaat eunnyi, tos ng'oo ne arunyi? Kiit ne ya ne nyoonjin Philistia 

28   Ki piit lautyoni eng' kenyiit ne kimee Laitoryat Ahaz. 

29   Amebaibaitu, inyee tugul, ee Philistia, amu kagoil kirokto ne kibirin; amu mang'une tigityotap ndaret ereneet, ak egu iyotennyi ereneet ne tirireni, ne uu maat. 

30  Ak koamis kiboretook che po kibananook, ak koruiyo eng' chametapkei che ma tinyei kiy; ak abare rubeet tigityondeng'ung', ak kebar cheguuk che ng'etu. 

31  Itee, ee ormariichet; riir, ee nganaseet; kaichoot, ee Philistia, inyee tugul; amu mang'une iyeto murot kaataam, ama tononi chii ineegei eng' peetuusyekyik che ki king'at. 

32  Kiwoljin nee anyun piik che kiyooktoi, che po pororyet? Kele, “Kagolumda Kamuktaindet ne Toroor Zion, ak komwechi olooto piikyik che ki kius.” Kiit ne ya ne nyoonjin Moab

