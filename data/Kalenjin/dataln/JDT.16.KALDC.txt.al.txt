1  Ak ki le Judith, Tyenji tyendo Kamuktaindet eng' sugutit ne ming'in Tyenji Kiptaiyannyu eng' sanisyegap sugunonik. Otyenji ineendet tyendap Kalasunet ne leel; Otoroor ineendet ak oguur kainennyi. 

2  Amu Kiptaiyat ko Kamuktaindet ne mararei pooryosyek; Tekyin kambinnyi kwenutap piikyik; Ki ityaacha eng' eunegap che kiyona. 

3  Ki nyo kochoorgei Assyrianindet kong'etee tuloonoogap murot ne po kaataam; ki nyo inee kobooto chaang'indap kiboryotinikyik. Kiger chaang'indonywa ngeguusyegap aineet, ak koger tuloonook kariikwak che po lugeet. 

4  Kilaskei kole agoi kobeel emennyu, ak kobar parnotikyuk eng' rotwetap chok, ak koseerchi ng'wony lagokyuk che mengech, ak konam lagokyuk koek luulenik, ak konam pergeinikyuk koek ng'emutik. 

5  Ago nganda no, ko ng'emei icheek Kamuktaindet Ne po Kamuktaet eng' eutap kwony. 

6  Amu ma ibutyi eunegap parnotik ineendet nenywa ne kiim, ama kwer kobar weeriigap chemosin anan komang'ji ineendet chemosisyek che koen; ago kisir ineendet eng' kororindap itoondonyi cheptap Merari. 

7  Amu ki isto ngoryennyi ne po mosoknatet si ko toroor icheeget che ki kititir eng' Israel. Ki iil togeennyi eng' mwaita; 

8  Ki rat suumeekyik kolele ak kolaach cheptoryoit koberbere ineendet. 

9  Ki iberber konyekyik kweonikyik, ak kitil kaatinnyi rotwetap chok! 

10  Kibotonso Parsianek eng' nyiganatennyi, kinyoor arageneet Medesyek agobo nyiganatennyi. 

11  Ak ki kuurso piikyuk che ki kititir; Koriiryo piikyuk che nyalulyotin ak kobotan puunyoot; Ki inde parak tuugeennywa, ak ki kigirinda puunyoot. 

12  Kitoor weeriigap tiibiik che mutwoorik icheek kosore ak koguoten icheek ko uu lagogap kibetyotinik; Ki pek komisyo eng' taitap lugeet ne po Kiptaiyannyu. 

13   Agoi atyenji Kamuktaindennyu tyendo ne leel: Ee Kiptaiyat ii toroor ak kwong'eet, kwong'eet eng' kimnateet, ne matagu. 

14  Ngo poisyeun yautiguk, Amu ki ng'alaal, ak keyai. Kiyookte saboondang'ung' ak ki yai icheek; ma mi agot agenge ne imuuch kotonon eng' tuugeeng'ung'. 

15  Amu kitumdumi tuloonook agoi tigeenikwak eng' peek; Ama igeerte, korootei koik ko uu manget. Ago eng' icheek che teegisin iboorchini rirye. 

16   Amu tiseiywo age tugul ko mwaita ne kigoitoi ko kiy ne ming'in, ak sundetap konunoik tugul che kibeelei eng' inyee ko kiy ming'in; ago ineendet ne iywei Kiptaiyat ko oo koigeny. 

17  Pwo eng' pororyosyek che ibookyin piikyuk! Ipchin mugetuut Kiptaiyat ne po icheek eng' peetuutap kirwooget; Tuun iyookyin panyeekwak maat ak kuutik; riirtos icheek eng' ng'wanindo agoi koigeny. 

18  Ye kingo it Jerusalem, kotoroor Kamuktaindet. Ye kingo ka ketiliil piik, ko koito tiseiywekwak che kibeelei, konunoik che po chameet, ak konunoikwak. 

19  Ki itoroorchi Judith Kamuktaindet tuguuk tugul che ki po Holofene, chooto kiga igoochi piik; ak kogoito ne kitugegei nooto ki kaipchigei eng' ye neegitee itogunnyi koek konunotyoot. 

20  Eng' kenyiisyek somok kipchulyo, ko ki testai koamis piik eng' kapkorosutap Jerusalem, ak ki tebi Judith kobooto icheek. Meetap Judith 

21  Ye kingo kagobata niito, koweek tugul kaa, kandianywa. Ki wo Judith Bethulia ak kong'et eng' meng'ootennyi. Ki kigonyit ineendet eng' kenyisyegap sabeennyi tugul eng' emet komugul. 

22  Ki machei che chaang' kole taitun ineendet, ago ma igoochigei muren age tugul eng' peetuusyegap sabeennyi tugul kogagobata meet ne po poyonnyi Manaseh ak kimutyi piikyik. 

23  Ki naak ineendet kot, ak ko osiit eng' kootap manong'otyonnyi kot koit kenyiisyek pogol ak muut. Ki ityaach cheptonyi po poisyo koweechigei. Ki siirto inee eng' Bethulia, ak ketup inee eng' kebenetap manong'otyoni Manaseh; 

24  Ak ki riirchi ineendet kootap Israel eng' peetuusyek tisap. Ye kingo tomo kome, kopchechi icheek che ki po ooreetap manong'otyonnyi Manaseh maliikyik ak icheek che ki neegityin ooreennyi. 

25  Ma mi chii ne ki igoito aragenet kogeny eng' pororyetap Israel eng' kasartap sabeet ne po Judith, anan eng' kasarta ne oo kong'etee meennyi.

