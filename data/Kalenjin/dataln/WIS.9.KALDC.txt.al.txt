1   “Ee Kamuktaindetap aguiywogikyok, Kiptaiyat ne po riirge, ne ki iyai tuguuk tugul eng' ng'olyoondeng'ung', 

2  ak eng' utaatyeng'ung' ko ki iyai kipkosabei koboi yautik che ki iyai, 

3  si koboi ng'wony eng' tiliilindo ak ititaaet, ak kogoon kirwooget eng' ititaaetap saboondo. 

4  Koono utaatyet ne tebee ng'echereeng'ung' ne po pounateet, ago meesyo eng' kaitosyegap kiboitiniguk. 

5  Amu aa otwogindeng'ung', weeriitap cheboityong'ung', chii ne nyalulat ak konwach sabeet, ne kitigin kaguiyennyi ne po imanda ak ng'atuutik. 

6  Amu ngot komi agot agenge ne ititaat eng' kipkosabei, kiiti koek puch che punuun ngot koma mi utaatyet. 

7  Ki ileweno aek laitoryatap piiguk, aek kirwoogindetap weeriiguk ak tiibiiguk. 

8  Ki ing'at keteech hekaluut eng' tulweeng'ung' ne tiliil, ak kaptisiisyo eng' nganaseet ne imenye, kergeindap emaing'ung' ne ki ichop kong'etee taunet. 

9  Mi utaatyet kobooten, ineendet ne ingen poisyonikyuk, ineendet ne ki mi ye ki iyaei ng'wony; iguitos kiit ne ibobioi konyeguk ak ne po iman kosupkei ak ng'atuutiguk. 

10  Iyaagu ineendet kobun kipsegwet ne tiliil, ak kong'etee ng'echereeng'ung' ne po toroornatet, si kobois inee eng' komostanyu, ak si aneetgei kiit ne iboiboin. 

11  Ingen inee ak koguitos tuguuk tugul, ak kondoiwo inee eng' naet eng' poisyonikyuk ak kotektaa eng' lilindonyi 

12  Taachaksei anyun poisyonikyuk, ak arwookyi piiguk eng' imanit, ak aegu ne nyooljin ng'echereetap laitornatet ne po kwandanyu. 

13  Ng'oo ne imuuchi koguiyo kabwaatutigap Kamuktaindet? Anan ng'oo ne imuuchi koguiyo magutigap Kiptaiyat? 

14  Ole ibwaatitoi kipkosabei koma mi kamang'unet ak imuuch ko itita kabwaatutikwak; 

15  amu poorwegap che pegu koterteeri saboondo, ak poorwekyok che po ng'wony, komuuche koek mileet eng' kabwaatutik. 

16  Kityeme kityo keguiye ng'aleegap ng'wony; ak che neegitenech kenyooru eng' kaotik. Ara anyun ng'oo ne tos imuuch koguiyo agobo tuguuk che miitei kipsengwet? 

17  Ng'oo ne kita ki nai mageng'ung' nda ki ma igoochi utaatyet ak iyoogu Kabuuset ne Tiliil kobun parak? 

18  Ak ki kochulogis ortinwegap icheek che mi ng'wony ago ki kineet piik agobo tuguuk che iboiboin, ago ki kosar icheeget utaatyet.”

