1  Weeriinnyu, riip ng'aleekyuk, ak igonorchigei kayomisutikyuk. 

2  Riip kayomisutikyuk si isap; riip kaneetisyennyu ko uu ye iriibe laptetap kondang'ung'. 

3  Ratyi moriiguk, sirchi muguleldang'ung'. 

4  Ileenji utaatyet, “Ii chepkamennyu,” ak iguure naet chepkamennyu ne po ooreet. 

5  Si kobiit koriibin eng' chepkugoniot, eng' kwony ne imasat ne chemwai kuut. 

6  Amu ki aiitite eng' tirisyetap koonnyu eng' tirisyennyu ne po segengeisyek, 

7  ak ki ageer eng' kwenutap che abusanik, ak ki anyit eng' kwenutap neranik, neran ne ma tinyei naet, 

8  kobunei ooreet ole neegitee luuitap kwonyooto, ak ki isup ooreet ne wendi koonnyi, 

9  ko karatarat, ko kaimen, eng' imenindap kemout ak mesundeito. 

10  Ki nyo anyun kwony kotuiye ineendet, kolaachigei ko uu chepkugonik, ng'aaliindet. 

11  Polin ak ko ngelelyo, ma tononi eng' koonnyi: 

12  mi ooreet ra, komi tuun komoswek che paraen, ak saptoi eng' ole pesiap oor. 

13  Konam anyun ineendet ak kong'utut, ak komwachi ineendet eng' nyiganateet koleenji, 

14  “Atinye korosegap kagoochinoigap kaalyeet, kaayaakte rani tuguuk che kiga arorte. 

15  Kaanyo anyun atorogun, kaanyo acheeng'in eng' kagiiletapkei, ak kaanyoorun. 

16  Kaaiite ngoroik che po lelesta eng' itogunnyu, kobooto kitambaok che simormor che po usiisyegap Misiri. 

17  Kaande nyamdutik itogunnyu keetiik che kiguure ahalim ak kinamon. 

18  Nyoo kibaibaige kot koeech; ngibaibaige eng' chamyet. 

19  Amu ma mi kaa manong'otyonnyu, kawo panda ne loo. 

20  Kaip loletap fedhaisyek ma itu kaa agoi eng' kwenutap arawet.” 

21  Eng' ng'aleekyik che chaang' che tangus, koterteer ineendet ichuuti `ineendet chiichooto eng' ng'aleekyik che po kagaigaet. 

22  Isubi anyun `ineendet kwonyooto eng' yooto, ko uu eito ne ki kwerye kwo eng'seet, anan ko uu mugurek che kitigone ne perber, 

23  kot kotoor kipchabet koennyi kosore. Uu toriityon ne choktoi kowendi mesteet, ma naei kole parei saboondanyi. 

24  Ara anyun, werchu, ogasa, ak oepchi iit ng'aleek che amwae. 

25  Amengotokyigei muguleldang'ung' ortinwekyik, amebet isup ortinwekyik. 

26  Amu ki koluul che chaang' che ki kiguoten; ak chaang' kot piik tugul che ki kobar ineendet. 

27  Koonnyi ko ooreet ne wendi ye mi che ki kobek, ne choorchingei kooriigap meet.

