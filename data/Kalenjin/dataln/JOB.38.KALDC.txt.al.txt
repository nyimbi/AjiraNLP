1  Ki wolji anyun `Kamuktaindet ne Toroor Job eng' kipchurchuryet, koleenji, 

2  “Ng'oo niito indoi kirwooget mesundeito, eng' ng'aleek che ma tinyei naet? 

3  Kermengei anyun nguno ko uu muren; amu ating'enen ng'olyoo, ak ko nyolu iwolwoo. 

4  Ki imi ano ye ki andoi lumeiywegap ng'wony? Mwau anyun, ngot iguitosi. 

5  Mwaiwo ile ng'oo ne king'atei kakwautikyik, ngot ingen? Anan ng'oo ne kiito porowet eng' paragunnyi? 

6  Ki kiratyi ano lumeiywekyik? Anan ng'oo ne ki inde koitanyi ne po luuita; 

7  ye kityenso kecheigap karon kibagenge, ak kotyendos weeriik tugul che po Kamuktaindet eng' poiboiyet? 

8   Anan ng'oo ne kigeree `kurgotik nyanjet, ye kimaran ko uu che punu moet; 

9  ye ki ayai pooldet koek ngoryennyi, ak ayachi mesundeito ne nyigiis koek ngoryeetap lakwandit, 

10  ak ang'atyi ng'atuutyennyu, ak ande temeleiywek ak kurgotik, 

11  ak ale, ‘Ibochitu yu, mesiire; ak kirang'e yu peeguk che mildogei eng' menoteet?’ 

12  Tos ki ing'at karonet kobooch ngo piit peetuusyeguk, ak igoochi egonet konai komostanyi; 

13  si kobiit konam ole poochin ng'wony, ak kitumdum che yaacheen komong' eng' yooto? 

14  Kiwalei ko uu meneet ye king'oochi; ak kotononso tuguuk tugul ko uu ngoryeet. 

15  Ki etee piik che yaacheen lapkeiyennywa, ak keiri euut ne itorooregei. 

16  Tos ki ichut kondametusyegap nyanjet? Anan ki iwendote komoswek che ung'ootiin che po rireet? 

17  Tos ki kibooruun ormariichogap meet? Anan tos ki igeer kurgotigap urwetap meet? 

18  Tos ki inai tebeesindap ng'wony? Mwau, ngot ingen tugul. 

19  Mi ano ooreet ne wendi ole menyei lapkeiyet, ak mi ano komostap mesundeito; 

20  si kobiit iip kot koit kiwotennyi, ak iguiye ortinwek che pendi koonnyi? 

21  Ingen iman, amu kiga kesichin, ak ko chaang' koitetap peetuusyeguk! 

22  Tos ki ichut ole kigonoree teluji, anan ki igeer ole kigonoree koigap ropta, 

23  che ki agonorchi peetuutap nyalilda, ak agonorchi peetuutap pooryeet ak lugeet? 

24  Kipcheune ano lapkeiyet, anan kiseerunee ano usoonetap kong'asiis eng' ng'wony? 

25  Ng'oo ne ki pet ooreetap maraneet, anan ooreet ne punei kalyeleetap tuleet, 

26  si kogoochi korobonji emet ole ma mi chii; ak korobonji surkwen ole ma mi chii, 

27  si kobiyo emet ne karaatya ne kigoguber, ak kogoochi susweek che ng'orng'or kobiityo? 

28  Tos tinyei ropta kwanda? Anan ng'oo ne ki sich rewoot ne sau? 

29  Ki punu moetap ng'oo peek che ki kogau? Ak ng'oo ne ki sich chepkoset ne punu kipsengwet? 

30  Uueen peek ko uu koita, ak ki konamogis paragutap rireet. 

31   Tos imuuchi irat karurugutigap Koremerik, anan ityaach ratuutigap Kapsomoguk? 

32  Tos imuuchi indochi Masarot eng' peetuusyekwak? Anan tos imuuchi indochi kecheik magalaluut ak lagokyik? 

33  Tos ingen ng'atuutik che ki king'atyi kipsengwet? Tos imuuchi igimit pounatap taboik eng' ng'wony? 

34  Tos imuuchi koit kuting'ung' poolik, si kotuchin peek che chaang'? 

35  Tos imuuchi iyookte kalyelosyek si koba, Ak koleenjin, ‘Ki mi yu?’ 

36  Ng'oo ne ki inde utaatyet kebeberwek che po oriit? Anan ng'oo ne ki igoochi kaguiyet kundit? 

37  Ng'oo ne imuuchi koiit poolik eng' utaatyet? Ng'oo ne tumu chuboinigap kipsengwet, 

38  Ye kayumgei temburyek koek tulwo, ak konamgei mogooroonik kouegitu? 

39  Tos ilogotenjini ng'etuny ne kotoy? Anan ibai neranigap ng'etuunyik kobiyong'so, 

40  ye ribistos eng' kebenonikwak, ak kounygei eng' ole ma taagu si kosapta? 

41  Ng'oo ne paei chepkugit, ye riirchin areekyik Kamuktaindet, ak koombenoti amu ma tinyei che amei?”

