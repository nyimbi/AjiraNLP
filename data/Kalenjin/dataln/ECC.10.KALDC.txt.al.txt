1  Ko uu ye puldos mwanik che anyiny che po ng'amotyot amu kalyang'ik che pekyin, ko ng'emei perberyo kitigin utaatyet ak teegisto. 

2  Mi muguleldap chiito ne utaat eunnyi ne po tai; ago mi muguleldap ne perber eunnyi ne po kaataam. 

3  Ye wendoti ne perber eng' ooreet, kobetyi `ng'omnateet ineendet ak koboorchinoti chiito age tugul kole perber ineendet. 

4  Ngot ityin nereegegap pounindet, ko metwagei eng' yetang'ung' ye kemi, amu tisei talasyet tengekwogik che eecheen. 

5  Mi yaityet ne ki ageer eng' kurereetap asiista, ne uu lelutyet ne punu pounindet: 

6  kindoi perberyo komoswek che torooreen, ak tebyei mogoreek eng' ole po ng'wony. 

7  Ki ageer otwogik kolaanyei paraisisyek ak kobunei keelyek pounik ko uu otwogik eng' ng'wony. 

8   Ineendet ne palei keriinget kobutyin yooto, ak age tugul ne putei ng'ootweet kosusei ereneet. 

9  Iberchin koik chii age tugul ne waei, imuuchi kokwer kwendet ineendet ne petei. 

10  Ngo ng'utum aiywet, ama lit chii, ko kanyool kobirtogei ne ebei, ago myee utaatyet eng' kandochinet. 

11  Ngot kosusiis ereneet kotom kigaigai, koma ko tilei kiy kagaigaet. 

12  Myachen ng'aleegap chiito ne utaat; ago luguegei kutitap chiito ne perber. 

13  Perperyo taunetap ng'aleegap ne perber, ak kagesunetap ng'alaalennyi ko iywek che ng'emisyei. 

14  Tesei kogeny ne perber ng'aleek. Ma naei chii kiit ne piitu; ak ng'oo ne mwachin ineendet tuguuk che piitu let eng' ineendet? 

15  Poisyetap che perber kogoochin age tugul eng' icheeget kong'et, amu ma naei ineendet ole wetitoi nganaseet. 

16  Pwo eng' inyee, ee emet, ye ta ko ming'in laitoryandeng'ung' ak ye amisyei pouniguk kota ko karon! 

17  Ibaibai inyee, ee emet, ye laitoryandeng'ung' ko weeriigap piik che taagunotiin ye amisyei pouniguk eng' sait ne nyolu, si kogimegitu, ama eng' pogitet! 

18  Kabuisei paragutap koot amu chorirnatetap chiito; robonu koot amu chorirnatet. 

19  Kiyaei igoorto agobo roryot, iboiboi divaik saboondo, ak imuuchi robiinik koyai tuguuk tugul. 

20  Amesas laitoryat, agot eng' kabwaatutiguk; anan isas mogoryot eng' koong'ung' ne irue, amu imuuch koip toriit ng'olyoot, ak komuuch komwaita `che tinyei kebebaik ng'aleek.

