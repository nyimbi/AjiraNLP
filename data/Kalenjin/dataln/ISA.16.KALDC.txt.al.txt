1  Okweri aaregap keechiir eng' Shelah ne tokyingei surkwen, che po pounindetap emet, koba tulweetap cheptap Zion. 

2  Igeitu toriitik che ombenioti, ak keswetap ne ki kobutok, tiibiigap Moab eng' ole kilandoe eng' Arnon. 

3  “Orwooch, otil kirwooget; yai urweng'ung' koigei kemoi kween eng' peet uny che kigetimda, ameng'wekte che ombenioti. 

4  Ingomeny kobooten che kigetimda che po Moab, egu inyee ole ung'egei icheek komwee luulindet.” Ye kagoek puch rebindet, kagogeskei luulset, kagiwong' usiik eng' emet. 

5  Ki kimiiti ng'echereetap laitornatet eng' rireenet, eng' emaitap Daudi ak tebee chiito ng'echeranooto eng' iman; korwooch ak kocheeng'ei kirwooget, ak ko chepchep koyai imanda. 

6  Kigegas menoteetap Moab, keele, menot ineendet miising'; eng' kachaunennyi pogei, ak menatennyi, ak nereegekyik; puch lasennyi pogei. 

7  Iteechin anyun Moab, iteei age tugul agobo Moab, Oteeie amu kagebirok miising', oriirchini magatinigap sabibuk che po Kir-hareset. 

8  Amu restos mbareenigap Hesbon, ak keetiigap sabibuk che po Sibma; kigoiri keetiikyik che korooron kiptainigap pororyosyek, kiit Jaser ak ki ombeniot agoi surkwen, kiwakta mooriikyik ak kisiir nyanjet. 

9  Arire anyun eng' riiregap Jaser agobo keetiigap sabibuk che po Sibma; aisenen peekyuk po kong', ee Hesbon ak Eleale; amu waagaatap poiboiyet eng' peetuutap logoeguk che po kemei ak che po kesisyeng'ung' ko kagobet. 

10  Kageisto kagasetapkei ak poiboiyet eng' mbareet ne rurei; ak ma piitu tyenwogik eng' mbareenik che po sabibuk, ama kigasei tweguunetap poiboiyet; ma mi chii ne tyechei divaik eng' ole kituisye; kaawong'u polatetap kesisyet. 

11  Morori anyun moennyu ko uu ketubetap Moab, ak morortos agutanikyuk ak icheek amu Kir-heres. 

12  Ye kagoborgei Moab, ye kabirtogei eng' oli toroor, ak konyoor oldanyi ne tiliil si kobiit kosa, koma iterteerisyei. 

13  Niito ng'olyoot ne ki mwa Kamuktaindet ne Toroor agobo Moab eng' peetuusyek che ki kosiirto. 

14  Ago kagomwa nguno Kamuktaindet ne Toroor kole, “Kotom kogeskei kenyiisyek somogu, ko uu kenyiisyegap otwogindet ne kisirei, kesasei toroornatetap Moab, kobooto tuiyennyi tugul ne oo; ak kong'ering'itu miising' piik, ak ma kotilei kiy che ng'etu.”

