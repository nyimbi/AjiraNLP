1  Ogeero, yaei `Kamuktaindet ne Toroor ng'wony koek ole ma mi kiy ak koek surkwen, ak kogabui, ak koseer piik che menyei olooto. 

2  Ak kiit ne uu eng' piik, ko uu nooto eng' tisiindet; kiit ne uu eng' otwogindet, ko uu nooto eng' kiptaiyandennyi; kiit ne uu eng' otwogindet ne chepto, ko uu nooto eng' chebyoset ne pou ineendet; kiit ne uu eng' alindet, ko uu nooto eng' aldaindet; kiit ne uu eng' chiito ne pesendoi, ko uu nooto eng' pesenindet; kiit ne uu eng' ne ibei keljinet ne siirei, ko uu nooto eng' ne igoochin ineendet. 

3  Ki yai emet koek ne ma tinyei kiy ak keng'em; amu kagomwa Kamuktaindet ne Toroor ng'olyoondoniito. 

4  Arageni ng'wony ak kowong'kei, nyaluli ng'wony ak kowong'kei, nyalildos piik che mendos che po ng'wony. 

5  Ki kimurwon ng'wony amu piik che menyei; amu ki kobistoe ng'atuutik, ki kowal kirwoogutik, ki kobut kayomiset ne po koigeny. 

6  Ki koam anyun chubisyet ng'wony, ak ki konam ng'oogisto che menyei. Ki kibeel piik che menyei ng'wony, ak ki ng'et che ng'ering'. 

7  Riirtos divaik che leelach, restos keetiigap sabibuk, tigendos tugul che igasegei. 

8  Siisei kagasetapkei ne po sugutit ne ming'in, igeesugei polatetap icheeget che poiboi, siisei poiboiyetap ketubet. 

9  Ma koeei divaik kotyendos; ng'woneegitu maiyek eng' icheeget che eei. 

10  Kigebut nganaseet ne mi chemargeet; kigerei koot age tugul, si ma nyo chii ko. 

11  Mi riirek ortinwek amu divaik; kagoimenit poiboiyet tugul, ki kobet poiboiyet eng' emet. 

12  Ng'etu kubernateet eng' nganaseet, ak kebare ormariichet ng'emisyet. 

13  Amu egu ko uu nooto eng' ng'wony ak eng' pororyosyek, ko uu ye kitumdumi mseituni, ko uu turisyetap sabibuk ye kagogeskei kesisyet. 

14  Waaktos chuuto, tyendos miising' eng' poiboiyet; tyendos amu etunatetap Kamuktaindet ne Toroor kobooch cherongo. 

15  Otoroor anyun Kamuktaindet ne Toroor eng' kong'asiis, otoroor kainetap Kamuktaindet ne Toroor, Kamuktaindetap Israel, eng' ngeguusyegap nyanjet. 

16  Kigegas tyenwogik che punu ole poochin ng'wony, koleen: po toroornatet Ineendet ne po imanda. Ago ki ale, asagiti, asagiti, pwo eng' anee! Ki koberberis kaberberik, ee, ki koberberis miising' kaberberik. 

17  Kanyonjin kaiyweisyet ak keriinget ak mesteet, ee inyee ne imenye ng'wony. 

18  Ineendet ne mwee polatetap kaiyweisyet kobutyi keriinget; ak ineendet ne togosune keriinget konamei mesteet. Amu yaatatin tirisyok eng' parak, ak potandos lumeiywegap ng'wony. 

19  Ki kobutok ng'wony miising', ki kobetak ng'wony miising', kigo tumdumgei ng'wony miising'. 

20  Terteryoti ng'wony ko uu chiito ne kabogit, ak keistoot kwo komosi ak komosi ko uu koot; ak konyigiisityi pistoennyi, ak kobut, ama kong'eetei kogeny. 

21  Ak tuun pirei Kamuktaindet ne Toroor eng' peetuunooto eng' parak lugeetap icheeget che torooreen, ak kobir laitorinigap ng'wony eng' ng'wony. 

22  Kiyum icheek tugul, ko uu ye kiyumi kimonjororinik eng' keriinget, ak kegerchi korgoreet, ak ye kagobata peetuusyek che chaang', kebir. 

23  Ak kotoptoben arawet, ak kolilaan asiista; amu laitorani Kamuktaindet ne Toroor ne po lugoosyek eng' tulweetap Zion ak eng' Jerusalem, ak eng' taitap poisyekyik.

