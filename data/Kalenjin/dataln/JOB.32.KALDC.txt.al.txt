1  Kosiisyo anyun pichooto somogu, mata kowolji kiy Job, amu kigeerei Job eng' kabwaatutikyik kole po iman ineendet. 

2  Ki nereech anyun kot Elihu weeriitap Barakel Busindet, ne po ooreetap Ram. Ki nereekyi kot Job amu ki iityigei imanda ne kata iityin Kamuktaindet. 

3  Ki nereech kogeny kot agobo choronokyik somok, amu ki ma nyoor icheek kiit ne woljin Job, ago ki igikyi ineendet. 

4  Kiga igen Elihu kong'alaalji `icheek Job amu ki eecheen eng' kenyiisyek icheeget kosiir ineendet. 

5  Ye kingo keer Elihu kole ma nyoor pichooto somogu kiit ne wolu, konereech kot. 

6  Kowol anyun Elihu weeriitap Barakel Busindet kole aa neran, ago okweek ko oo poisyek che eecheen eng' kenyiisyek miising'. Ko uu nooto anyun ko koasiis, ma agany aboorwok kabwaatennyu. 

7  Koale, nyoljin poisyek che eecheen kong'alaal, ak nyoljin chaang'indap kenyiisyek koneet utaatyet. 

8  Ago mi `kabuuset chiito, igoochin kabuusetap `Ineendet Ne po Kamuktaet icheek kaguiyet. 

9  Ma kotugul che oosen ko utaatiin, ama che oosen che iguitos kirwooget. 

10  Amwae anyun ale ogasa; si aboor agane ole abwaatitai. 

11  Koageni ng'aleekwok, koaepchini iit ng'aleekwok, ye koocheeng'e kiit ne omwae. 

12  Koaepchok iit, ak ogeero, ma piit chii ne koiterteer Job, anan ne kowol ng'aleekyik eng' okweek. 

13  Oriipkei si momwa ole kageegu che utaatiin. Ne iterteeri ko Kamuktaindet, ma chii. 

14  Amu ma tokyo ng'aleekyik, amawoljini ineendet kiy eng' ng'aleekwok. 

15  Kwong'dos icheek, mata kowol kiy. Ma tinyei ng'olyoot ne mwaei. 

16  Tos kanyool agen, amu ma ng'alaaldos, amu tonondos kosistos, ama kowolu kiy? 

17  Awolu agane kebebertanyu, abooru agane kabwaatennyu. 

18  Amu kigonyiia ng'aleek; igiila kabuuset ne atinye. 

19  Ogeero, uu moennyu divaik che ma tinyei ole mandoe; kergei ak sotonik che leelach che machei koyesyo. 

20  Ang'alaali, si kobiit asap, ayaate kutinnyu ak awolu. 

21  Asaok ale, amogoono atiytiy chii age tugul; amagoochini chii age tugul kainaik che ilasunegei puch. 

22  Amu mangen agoito kainaik che kilasunegei puch; si ma istoa Yaindennyu kochokyo.

