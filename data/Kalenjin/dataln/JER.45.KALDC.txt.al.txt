1   Ki mwachi `maotyot Jeremiah Baruk weeriitap Neriah, ng'olyoot ye kisirchin bukuit ng'aleechu komwaei Jeremiah, eng' kenyiitap ang'wan ne po Jehoiakim weeriitap Josiah laitoryatap Judah, koleenji, 

2  Mwaun Kamuktaindet ne Toroor, Kamuktaindetap Israel, inyee ee Baruk, ko uu ni kole: 

3  Ki imwa ile, pwo eng' anee! Amu kagotesyi Kamuktaindet ne Toroor arageneet ng'wanindanyu; kaang'et amu tigenoikyuk, amanyooru kamuung'et. 

4  Mwachi anyun ineendet ko uu ni, ileenji, mwaei Kamuktaindet ne Toroor ko uu ni kole: Keero, abute ne ki ateech, ak atutu ne ki amin; ak ayae niito eng' emet komugul. 

5  Ko tos, icheeng'jinigei inyee tuguuk che eecheen? Amecheeng': amu, keero, aipchini yaityet piik tugul, mwaei Kamuktaindet ne Toroor: ago agoonin saboondang'ung' koek luuleneng'ung' eng' komoswek tugul ole iwendi.

