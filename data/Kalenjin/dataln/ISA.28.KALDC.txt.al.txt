1  Pwo eng' chepkuletap menoteet ne po kibogitinigap Ephraim, ak eng' taapteet ne resei ne po karaaranindap laitornatennyi, ne mi metitap atebweet ne akwai ne po icheek che ki koterter divaik! 

2  Ogeero, tinyei `Kiptaiyat chiito age ne nyigan ak ko kiim; ko uu usoonetap roptap koik, usoonet ne ng'emisyei, ko uu usoonetap peek che kiimeen, che ing'irtogei, wiirchin ng'wony ko uu nooto eng' eunnyi. 

3  Kityekyin ng'wony chepkuletap menoteet ne po kibogitinigap Ephraim; 

4  kergeitu taapteet ne resei ne po karaaranindap toroornatennyi, ne miitei metitap atebweet ne akwai, kergeitu ak logoiyatap mogoywet ne sip korure ko tomo kobiit kemeut; ne ye keer chii koam anyun eng' yooto kota komi eunnyi. 

5  Egu Kamuktaindet ne Toroor ne po lugoosyek eng' peetuunooto naaryeet ne po toroornatet, ak kuutweetap telunateet, eng' piikyik che ng'etu; 

6  ak kondochi kirwoogik eng' kap kirwooget koyai imanda, ak koek kimnateetap riibiigap nganaseet. Konyonjin kamuiset Jerusalem 

7  Ago ki kochiliil chuuto ak icheek amu divaik, ak ki komaasta amu maiyek; ki kochiliil tisiindet ak maotyot amu maiyek, ki komaaluuch divaik icheek, ki komaasta amu maiyek; ichiliili eng' ng'ang'utyet, ibutos eng' kirwooget. 

8  Amu kigonyi mesosyek tugul kang'ung'daik ak simwek, ma mi ole-tiliil. 

9  “Ineeti ng'oo ineendet naet? Ak ng'oo ne igoochin koguiyo ng'aleek? Icheek che kigeluge, che kigeete kochuchun? 

10  Amu kineeti ng'atuutyet kegetyingei ng'atuutyet, ng'atuutyet eng' ng'atuutyet; kineeti kaneetisyet kegetyingei kaneetisyet, kaneetisyet eng' kaneetisyet; kitigin eng' oli, kitigin eng' olo.” 

11   Ago ng'alaaljin iman pichu eng' kutusweegap toek ak eng' kutit age; 

12  che ki mwachi ineendet koleenji, “Kamuung'et niito, ogoochi kamuung'et ineendet ne ng'etat; ak kasoobet niito;” ago ma cham kogas. 

13  Nooto anyun, egu ng'olyootap Kamuktaindet ne Toroor eng' icheek ng'atuutyet ne kineeti kegetyingei ng'atuutyet, ng'atuutyet eng' ng'atuutyet; kaneetisyet ne kineeti kegetyingei kaneetisyet, kaneetisyet eng' kaneetisyet; kitigin eng' oli, kitigin eng' olooto; si koba kobee patai kobutyo, ak koilyo, kenam eng' mesteet, ak kimut. 

14  Ogas anyun ng'olyootap Kamuktaindet ne Toroor okweek piik saasiik, che obou pichu menyei Jerusalem. 

15  Amu ki omwa ole, “Ki kiyomiske ak meet, ak ki kiyanjine ak ye mi meet; ye siirto pireet ne oo, koma ityinech; amu ki keyai lembechek koek ole kimwechini, ak ki kiung'egei lembeita;” 

16   mwaei anyun Kiptaiyat Kamuktaindet ne Toroor kole, Ogeero, andoi Zion koita koek lumeiywot, koita ne kigetyem, koita ne po kamanuutyet ne oo ne po luuita, lumeiywot ne kiim; ma igirgiri ne iyani. 

17  Ak ayai kirwooget koek kiit ne litit, ak ayai imanda koek porowet ne kilititisye. Ak kobukto koigap ropta ole mwechin ne po lembechek, ak komarane peek ole kiung'egei. 

18  Yeityo kewal kayomiseng'wong' ne ki oyomiske ak meet koek puch, ama tononi kayanjineng'wong' ne ki oyanjine ak ye mi meet. Ye siirto pireet ne oo, ketyegatak anyun eng' yooto. 

19  Ibok eng' peetuut age tugul ye siirtoi; amu siirtoi karonet age tugul peet ak kemoi; ak egu kamuiset kityo ye ogase ng'aleek. 

20  Amu nwagitu itoogut kosiir ne imuuchi koiitoegei chiito; ak kotendenit kiit ne ketugegei kot kosiir ne yamei kotugegei chiito. 

21   Amu ng'eetei Kamuktaindet ne Toroor ko uu eng' tulweetap Perasim, nereechi ko uu eng' atebweetap Gibeon; si kobiit koyai poisyennyi, poisyennyi ne teer, ak kogees poisyennyi, poisyennyi ne teer. 

22  Nooto anyun, amat oegu saasiik, si ma kigiich ratuutikwok amu ki agas kagesunet ne kigeng'at, ne punu Kiptaiyat Kamuktaindet ne Toroor ne po lugoosyek eng' ng'wony komugul. 

23  Oep iit, ogas kutinnyu; oep iit, ogas ng'aleekyuk. 

24  Tos ibatisyei chiito ne ibatisyei kotugul si kogool? Tos ibati ak kobirei mogooroonik kotugul che po mbareennyi? 

25  Ye kagobirok mbaranooto komyeeit, ko tos maletoi kesweegap ingweek ak kogool kamon, ak kogoolji nganuuk ortinwek, ak kogoolji baale ole ki kilewenji, ak peek alak che kiguure kusemet eng' tabanwekyik? 

26  Amu itigoni ineendet komyee, ak koneet Kamuktaindennyi. 

27  Amu ma kibore kesweegap ingweek kiit ne ng'atip, ama kimildoe keldap chepkichutit kamon; ago kibiree kirokto keswechooto, ak kibiree keetit kamon. 

28  King'oe nganuuk che kikwanyei; amu ma kiborei kotugul; agot ngo seer keldap chepkichutinnyi ak paraisisyekyik, ko mang'aei. 

29  Punu niito agine Kamuktaindet ne Toroor ne po lugoosyek, ne kikwong'ee kirwoogennyi, ak kogesunotkei eng' utaatyet.

