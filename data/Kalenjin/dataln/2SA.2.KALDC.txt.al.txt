1  Kingo pata tuguuchuuto koteebe `Daudi Kamuktaindet ne Toroor kole, “Atogoste awe age eng' nganasoogap Judah?” Ak ki wolji `Kamuktaindet ne Toroor ineendet koleenji, “Togoste.” koteebee `Daudi koleenji, “Atogoste awe ano?” Ak ki leenji, “Ui Hebron.” 

2   Kotogosta anyun `Daudi olooto kobooto osotikyik aeng', Ainoam Jesreelyot ak Abigail ne ki osotyotap Nabal Karmelindet. 

3  Ki imut `Daudi piikyik che ki mi kobooto ineendet kotogosta, ak ki wo chii tugul ak piigap koonnyi, ak komeny nganasoogap Hebron. 

4   Ki pwa piigap Judah kobwa koiil Daudi eng' olooto koek laitoryatap kootap Judah. Ki ngemwachi Daudi keleenji ki piigap Jabes-gilead che ki tubei Saulo, 

5  koyookto `Daudi piik koba oldap piigap Jabes-gilead koleenji icheek, “Ingoberuurok Kamuktaindet ne Toroor, amu ki oboorchi myeini kiptaiyandeng'wong', nooto ko Saulo otup ineendet. 

6  Ingoboorwok Kamuktaindet ne Toroor ak kogoonok myeeindo ak imanit, ak ayaakwok agane myeiniito amu ki oyai kiito. 

7  Ingogimegitu anyun eunekwok ak oegu che nyigoonen, amu kogome Saulo kiptaiyandeng'wong', ak kogoiila kootap Judah aek laitoryat eng' icheek.” Kondai `Abner Ishbosheth koek Laitoryatap Israel 

8  Kiga komut Abner weeriitap Ner, ne ki kiptaiyatap lugeetap Saulo, Ishbosheth weeriitap Saulo kolanda Mahanaim. 

9  Ki inde ineendet koek laitoryat koboi Gilead, Ashurik, Jezreel, Ephraim, Benjamin ak koboi Israel tugul. 

10  (Ki po Ishbosheth weeriitap Saulo kenyiisyek artam ye ki tau kolaitorani, ak ki laitoran kenyiisyek aeng'.) Ago ki isup `kootap Judah Daudi. 

11  Ak peetuusyek che ki laitoran Daudi eng' Hebron eng' kootap Judah ko ki kenyiisyek tisap ak arawek lo. Kobaregei piigap Israel ak che po Judah 

12  Ki pa Abner weeriitap Ner ak otwogigap Ishbosheth weeriitap Saulo kong'etee Mahanaim koba Gibeon. 

13  Ki pa ak icheek Joab weeriitap Zeruiah ak otwogigap Daudi ak kituiyechi ak Abner tamboiyotap Gibeon. Ki ibuure alak tamboiyot komosi, kobuure alak tamboiyot komosin. 

14  Ki leenji `Abner Joab, “Asoomin ale ingong'eetyo murenik kourerenso eng' tainnyo.” Kowol Joab kole, “Ingong'eetyo.” 

15  Ki ng'eetyo anyun koba ak ki kiit; ki taman ak aeng' che po Benjamin ak che po Ishbosheth weeriitap Saulo, ak ki taman ak aeng' che po otwogigap Daudi. 

16  Ki nam age tugul metitap age ak kotoorgei karasaik eng' rotoogap chok, ak ki ibutyo tuwai. Ki kiguure yooto anyun Helkat-hasurim ne miitei Gibeon. 

17  Kiga koromit pooryeet miising' eng' peetuunooto ak ki kiterteer Abner kobooto piigap Israel eng' taitap otwogigap Daudi. 

18  Ki mi yooto weeriik somogu che po Zeruiah: Joab, Abisai ak Asahel. Ki chepchep Asahel ko uu cheptirgichet. 

19  Ki oon `Asahel Abner. Ma masta kwo eutap tai anan ko murot kaataam ye ki oonei Abner. 

20  Kiguskong' Abner ak koteebe koleenji, “Tos inyee ni Asahel?” Kowol kole, “Anee.” 

21  Ak ki leenji `Abner ineendet, “Ui taban, eutap tai anan ko ne po kaataam ak inam age eng' murenjo yeityo irebe kariikyik.” Ago ma cham Asahel komasta kobagaakta ineendet. 

22  Ak ki leenji `Abner Asahel kogeny, “Ui taban, mata isubwo, amu nee si imach atoorin kosorenen? Si kota amukta ano anyun ageer togeetap Joab ng'eetap kamenng'ung'?” 

23  Ago kingo eesyo komasta, kotoor anyun `Abner ineendet moet eng' chileiywotap ng'otit kosore. Ki ibut eng' yooto ak komechi yooto. Kitononso anyun tugul che ki it yooto kigebutyi Asahel ak kome. 

24  Ago ki oon `Joab ak Abisai Abner. Ye kingo roroktoi asiista, koit tulweetap Ama, ne mi taitap Gia eng' ooreet ne wendi surkwen ne po Gibeon. 

25  Ki iyumgei lagogap Benjamin konamgei ak Abner koek lugeet agenge yeityo kotononso eng' tulweet parak. 

26  Ki kuur `Abner Joab koleenji, “Tos parisyei rotweet agoi? Mengen ile egu ng'wanindo eng' let? Tyanitu si imwachi piik koweek ko mata koosup che tupcho?” 

27  Kowol kole Joab, “Ko uu ye sabei Kamuktaindet, ko nda kama ing'alaal ta kagoba piik iman atkai karon, ta kama kosubi chii tugul tupchennyi.” 

28  Ki kuut anyun Joab iryageet ak kitononso piik tugul, mata koon Israel kogeny anan kota koboryo kogeny. 

29  Ki pa Abner ak piikyik kemounooto tugul kobun Arabah ak kilandae Jordan kobun tugul Pitron ak ki it Mahanaim. 

30  Ki week anyun Joab ma ta koosup Abner. Kingo kagoyum piik tugul, ko ki petyotiin eng' otwogigap Daudi piik tamanu ak sogool kobooto Asahel. 

31  Ago kiga kobar otwogigap Daudi che po Benjamin ak murenigap Abner kot kobek piik pogolwogik somogu ak tamanwogik lo. 

32  Kila `icheek Asahel ak kotupchi kereritap kwandanyi ne ki miitei Bethlehem. Yeityo koba Joab ak piikyik kemout tugul ak kieekyi eng' Hebron.

