1  Ee Kamuktaindet, amesiis: amesiis, amemuuny, ee Kamuktaindet. 

2  Amu, keero, poldos puuniguk, ak kagoyot metowekwak icheeget che wechin. 

3  Kagotuiyogei si korwooch kirwooget ne ya agobo piiguk, ak ko tetei ng'aalseet agobo cheguuk che ung'ootiin. 

4  Ki kole icheek, “Obwa, keng'eti si mata koek pororyet: si ma kibwaati kainetap Israel kogeny.” 

5  Amu kigong'alaaljigei ak kogasyin; Yaei icheek arorutyet si kogirinden: 

6  Emaisyegap Edom ak Ismaelik; Moab, ak Hagarenik; 

7  Gebal, ak Ammon, ak Amelek; Philistia, kobooto icheek che menyei Tyro: 

8  Kanamgei agine Assyria kobooto icheek; Kogotoret lagogap Lot. 

9   Yachi icheek ko uu ye ki iyachi Midian; Ko uu ye ki iyachi Sisera, ak Jabin, eng' aineet Kison: 

10  Che ki pekyi En-dor; Ki ek ng'atateek che po ng'wony. 

11   Yachi piikwak che taagunotiin kogergeit ak Oreb ak Seeb; Ee, yachi pounikwak tugul kogergeit ak Seba ak Salmuna: 

12  Che ki mwa kole, ongenam kobunjech Meng'otosyegap Kamuktaindet. 

13  Ee Kamuktaindennyu, yai icheek koek temburyek che arureni; Ko uu meteteek che ibei usoonet. 

14  Ko uu maat ne peelei timiin, Ak ko uu liplibenet ne peelei tuloonook; 

15  Oon icheek anyun eng' kipchurchuryeng'ung', Ak imu icheek eng' usooneng'ung' ne kiim. 

16  Inyiit teweernateet togoochikwak; Si kobiit kocheeng' kaineng'ung', ee Kamuktaindet ne Toroor. 

17  Ingolilanso ak koiyweis koigeny; Ee, ingoteweerogis ak kolusyo: 

18  Si kobiit konai kole inyeendet inyegei ne kaineng'ung' ko Kamuktaindet ne Toroor, Inyee ko ii Ne Toroor Miising' ne pou ng'wony komugul.

