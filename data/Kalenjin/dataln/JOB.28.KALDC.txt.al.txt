1  “Iman, miitei keriinget ne kebalune fedha, ak komostap thahabu che itiliili icheek. 

2  Kibalune kariik ng'wony, Ak kitang'unee sugunonik koik. 

3  Chobei chiito lapkeiyet eng' mesundeito, isyachi kot koit ole pooch eng' ole loo, ye cheeng'e koik eng' mesundeito ne oo. 

4  Palei keriinget ole looe ole menyei piik. Utye icheeget che siirtoi; Igartatotiin icheeget eng' ole looe piik, ak kosonginindos kobendi komosi ak komosi. 

5  Mang'une `ng'wony amitwogigap ng'wony, ago walaksei ole po oriit kogeerei parak ko uu ye walei maat. 

6  Ingen chiito kocheeng' koigap komostap sapphire, ak koik che tinyei ng'ung'unyegap thahabu. 

7  Ma naei oranooto toriityon ne parisyei, Ak tomo kogeer matonda oranooto: 

8  Tom kotyech yooto tyong'ik che menot, ak tomo kobun yooto ng'etundo ne koroom. 

9  Iyogoitoi eunnyi si kotwaei rwandet ne uui, igabui tuloonook. 

10  Petei ole punei peek eng' rwandosyek; Ak kogeerei kondanyi kiit age tugul ne po kamanuutyet. 

11  Kerei ainoosyek si maroot, ak imoong'u kiit ne ung'aat konyo lapkeiyet. 

12  Ago kinyoorchin ano utaatyet? Ak menyei ano komostap kaguiyet? 

13  Ma naei chii alyetap nooto, amu ma kinyoorchin emetap piik che saptos. 

14  Leen rireet, ‘Ma mi oldanyu,’ ak leen nyanjet, ‘Ma mi oldanyu.’ 

15  Ma kimuuchi keale thahabu, ama kigeere fedha koek kamanuutyennyi. 

16  Ma kimuuchi kiroge thahabu che po Opir, ama kimuuchi kiroge soam che po kamanuutyet ne oo, anan ko sapphire. 

17  Ma kimuuchi ki aechine ng'omnateet thahabu ak klasit. Ama kiwale tuguuk che po thahabu che korooron. 

18  Ma kimwaei tuguuk che piriireen che mi ngeguut anan sonoek che korooron. Ee, alyetap utaatyet kosiirei ne po peninim. 

19  Ma ki aechindos ak topasio ne po Kush, Ama kirogendoi thahabu che tiliileen. 

20  Punu ano anyun utaatyet? Ak menyei ano komostap kaguiyet? 

21  Amu ki kiung'e konyegap tuguuk che saptos, ak keung'e toriitik che po parak. 

22  Leen Ng'emisyet ak Meet, ‘Kigegas eng' itiikyok ng'aleek che kimwaoti agobo ng'omnatanooto.’ 

23  Ingen Kamuktaindet ooreennyi, ak ingen oldanyi. 

24  Amu keerei ineendet ole poochin ng'wony, ak keerei kureret komugul ne po kipsengwet; 

25  Si kogoochi usoonet nyigiisindo, Ee, ikwai peek eng' kakwautyet. 

26  Ye kingo yai ng'atuutyetap ropta, ak koyai ooreetap kalyeleetap tuleet: 

27  Kogeer anyun ak komwaita; Ki igimit, ee, ak kosyach. 

28   Ak ki mwachi chiito, koleenji, ‘Ogeero, ngiywei Kiptaiyat, ko utaatyet nooto; Ak ngeistoegei yaityet, ko kaguiyet nooto.’ ”

