1  Lakweennyu, ye inyoo iboisyechi Kiptaiyat, ichopkei agobo tyemuutik. 

2  Chop muguleldang'ung' komyee ak itonon, amat itoptoben eng' kasarta ne mi nyalilda. 

3  Namjingei utaatyet amebagaach, si koberuurok peetuusyeguk che po let. 

4  Taach chooto pwonjinin, agot eng' kasarta ne po kalilanet iegu ne muitoi. 

5   Amu thahabu ketyeme eng' maat, ak chooto kinyooru ko chamaatiin ko eng' maatap teweernateet. 

6  Iyan ineendet ak wendi kotoretin; ilitiit ortinweguk ak imang'u ineendet. 

7  Okweek che oywei Kiptaiyat, omang'u rireenennyi, amemaste, ngo ma uu nooto ibuti. 

8  Okweek che oywei Kiptaiyat, oyan ineendet, si ma petenok melekto. 

9  Okweek che oywei Kiptaiyat, omang'u tuguuk che myach, oogen onyooru poiboiyetap koigeny ak rireenet. 

10  Obwaat ibinwek che po keny ak oteebege: mi chii ne ki koyan Kiptaiyat ak koimak? Anan mi chii ne ki komuita eng' kayweetap Kiptaiyat ak kemeto? Anan mi chii ne ki koguur ineendet ak keutye? 

11  Amu Kiptaiyat ko po riirge ak rireenet; nyochin kaat chalwogik ak kosaru eng' kasarta ne mi kaimutik. 

12  Pwo mugulelwek che ma tononiotiin ak eunek che choriiren, ak kiptengekyot ne wendotee ortinwek aeng'! 

13  Pwo ineendet ne tanui muguleldo ne ma tinyei kamang'unet! Ko uu nooto anyun koma koi sich meng'ootet. 

14  Pwo okweek che ki omete muitaeng'wong'! Oyae nee anyun ye tuun nyo Kiptaiyat koip kirwooget? 

15  Icheeget che iywei Kiptaiyat koma metoi ng'aleekyik, ak icheeget che chamei ineendet ko riibei ortinwekyik. 

16  Icheeget che iywei Kiptaiyat ko cheeng'ei kobaibait ineendet, ak icheeget che chamei ineendet ko igasegei ng'atuutyennyi. 

17  Icheeget che iywei Kiptaiyat ko chobei mugulelwekwak, ak koming'inigei eng' tainnyi. 

18  Ongibutyi eunegap Kiptaiyat, ak ma eunegap piik. Amu aechindos etunatennyi ak rireenennyi, ak aechindos kainennyi ak poisyonikyik.

