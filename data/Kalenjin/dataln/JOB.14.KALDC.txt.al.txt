1  Ng'ering' peetuusyegap chii, inee ne sichei kwony, ak chaang' nyalilwogikyik. 

2  Piitei ko uu taapteet ak kores; labati ko uu urwet ama tononi. 

3  Tos igeere chii ne uu nooto? Tos imuta keebe tuwai kapkirwook? 

4  Ng'oo ne imuuchi komoong'une ne anyiny ole ng'waan? Ma mi, agot agenge. 

5  Amu ki ing'at peetuusyegap chii, ak mi koitetap arawekyik kobooten, ak ki inde kiwotosyekyik che ma imuuchi kosiir. 

6  Ituktoochi patai ineendet anyun, si kobiit komuuny, agoi peetuunnyi, ko uu otwogindet ne ki kisir. 

7  Amu mi kamang'unet agobo keetit; ngot kiluul, kobiitei kogeny, ak ma siisei temennyi ne ng'arng'ar. 

8  Agot ngo osegitu tigitikyik eng' ng'ung'unyek, ak konun keetit eng' ng'wony, 

9  ago ing'ati ko kagas anyinyindap peek, ak kowakta mooriik ko uu keetit ne ing'ati. 

10  Ago igeesugei chii, ak kobek, ee, wendi ano chii koga kogeskei? 

11  Ko uu ye teng'dos peegap nyanjet, ak ko uu ye teenyei aineet agine ak koyaam, 

12  ko uu nooto anyun, ruei chii, ama kong'eetei; agoi koma komi kipsengwet, koma ng'etos, ama king'eeti kong'eetyo eng' rwondanywa. 

13  Ee, kata myee iunya eng' ye mi che ki kobek, iriibo eng' ole ung'aat kot kosiirto nereegeguk, ak ilewenwa peetuut, ak ibwaata! 

14  Tos ngo mee chii, kota kosabei kogeny? Ta ageni peetuusyek tugul che po lugeennyu, kot konyo katyagennyu. 

15  Iguursei, ak awolun; ak itinye mageet agobo poisyetap euneguk. 

16  Ago iiti nguno kakwautikyuk, tos megeere tengektonyu? 

17  Ki kigerchi lolet pistoennyu, ak irate tengektonyu. 

18  “Ago iman, ngo put tulweet kobetei, ak ki istoe rwandet komostanyi. 

19  Ko uu ye amei `peek koik, ak ko uu ye ibei `mogoochek temburyegap ng'wony, ing'eme kamang'unetap chii ko uu nooto. 

20  Iterteeri ineendet agoi kosiirto, iwale itoondanyi ak iiste. 

21  Nyooru weeriikyik teegisto, ama naei; ak kiming'ini, ago ma naei. 

22  Ago tinyei ng'wanindo poortanyi, ak riirei saboondanyi.”

