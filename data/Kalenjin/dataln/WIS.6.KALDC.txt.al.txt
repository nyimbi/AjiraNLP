1  Oep iit okweek laitorinik ak oguiye, oneetkei okweek kirwoogigap ng'wony komugul. 

2  Oepchi iit ni, okweek che obou piik che chaang', okweek che ogasegei pounetap pororyosyek. 

3   Amu Kiptaiyat ne konok kimnateet ak pounateng'wong' kobunu Ne Toroor Miising'. 

4  Amu ma obou eng' imanit ko uu kiboitinikyik, anan oriip ng'atuutyet, anan osup mageetap Kamuktaindet, 

5  rarakyinok ineendet eng' chokyinet, nyoonjin kirwooget ne ma tinyei riirge kandoik. 

6  Amu imuuch eng' riirge kenyoochi kaat che nyerootiin, ago che kiimeen ketyemei miising'. 

7  Amu Kiptaiyatap tugul koma iywei chii age tugul ama tinyei kalotunet kosupkei ak ooindap chii, amu ki yaei ineendet che mengech ak che eech ak kogoochin tugul kogergeit. 

8  Ago kichigili miising' icheek che pounisyei. 

9  Ee okweek, piigap kap laitorin, okweek che ang'alaaljini tamangap kobiit oneetkei utaatyet asi mebutyi leluut. 

10  Amu kitiliili icheek che riibei tuguuk che tiliileen eng' tiliilindo, ak icheek che ki ineeti icheek ko tuun ketektoi eng' kirwoogennywa. 

11  Chop muguleldang'ung' eng' kiit ne magaat amwa, epchin iit eng' mageet, ago agoi karon. Kamanuutyetap utaatyet 

12  Ng'oom utaatyet, ma pegu, tagu eng' icheek che chamei ineendet, nyonunaksei eng' icheek che cheeng'ei ineendet. 

13  Yaegei kenai korook eng' kagenennyi ne po che machei ineendet. 

14  Age tugul ne ng'eetei karoon miising' asi kocheeng' ineendet koma nyooru kaimet age tugul. Ago nyooru ineendet kotebyei ng'wony eng' kurgeet. 

15  Ke epchi iit utaatyet ko kiit ne po ng'ulotyo eng' chii, ak age tugul ne chobonyitu amu ineendet ko marerchin ng'omnon. 

16  Ak cheeng'ei ineendet olda age tugul che nyolu eng' inee, ak koboorchingei icheeget eng' panwekwak, ak tuiye icheek eng' kabwaatut age tugul. 

17  Taunegei utaatyet mageet ne po kaaroret, kagenet eng' mageet ne po kaaroret kobooru chamyet eng' ineendet. 

18  Chametap ineendet kobooru riipsetap ng'atuutikyik; 

19  Ago ingoma kitaach asoya kenegitee Kamuktaindet. 

20  Ara taunetap utaatyet koboorchin chii konyoor kobounis koigeny. 

21  Okweek che obou piik ngot oboiboenjini ng'echerokwok che po laitornatet, ak peruutigap pounateng'wong' eng' piik, oganyit utaatyet asi obounisye koigeny. 

22  Amwaiwok ale utaatyet ko ngo'. Ma unyenok kiit age tugul. Ago asubi tyegutikyik kong'etee taunetap ole ki punu. Achobei ole kigende lapkeiyennyi tugul. Ago ma istaegei imanda. 

23  Ng'etkong' koma egu chorwennyu pesyo, amu ma namegei utaatyet ak ng'etkong'. 

24  Ki ek saruunetap ng'wony chaang'indap piik che utaatiin. 

25  Oneetegei ng'aleekyuk, si onyooru melekto.

