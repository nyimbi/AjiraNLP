1   Amu nee si ilasuge eng' yaityet, ee inyee chii ne koroom, agobo yaityet ne kiyachin che iywei Kamuktaindet? Peetuut komugul ko 

2  chobei ng'elyeptang'ung' tengekto. Kergei ng'elyeptang'ung' ak rotweet ne ng'atip, poisyei eng' ng'aalseet. 

3  Ichame yaityet kosiir ne myee; ak ichame lembech kosiir ye imwae imanda. 

4  Ichame ng'aleek tugul che ng'emei piich, ee inyee, ng'elyepta ne ng'aalsei. 

5  Ng'emin Kamuktaindet ko uu nooto koigeny, istoin, ak kong'usun eng' meng'ooteng'ung', ak kotutin eng' emetap che saptos. 

6  Keerei che po imanda, ak koywei, ak kororechi ineendet kole, 

7  “Ogeero, niito chiito ne ki ma cham koek kimnateennyi Kamuktaindet; ago ki imang' chaang'indap mogornatosyekyik, ak ki igimitkei eng' tengektanyi.” 

8  Ago anee, agergeitu ak mseituni ne tuon ne piitei eng' kootap Kamuktaindet. Amang'u rireenetap Kamuktaindet koigeny ak koigeny. 

9  Aweegun kongoi agoi, amu che ki iyai inyee. Eng' taitap piiguk che po iman amwaitoi kaineng'ung', amu myee niito.

