1  Ki ek kandoindetap lugeet weeriinnyi Judas ne ki kigureen Makabaios, ne kata ineendet. 

2  Ki toret ineendet che tupcho tugul kobooto che ki kaigoochi kasubet kwandanyi; ki poiboenji icheek kotoret koyai pooryeet eng' Israel. 

3  Ki iyapta toroornatetap piikyik. Ko uu chemosit ne kailaach karnennyi ne po tegeet; ki ilaach kariikyik che po pooryeet ak koyai lugeet, koriibei kambiit eng' rotwennyi ne po chok. 

4  Ki uu inee ng'etundo eng' poisyonikyik, ko uu aarwetap ng'etundo ye porisenjin tyony ne machei konam. 

5  Ki cheeng'so ak ko oonat icheek che ki pistoe ng'atuutyet; ki peel icheeget che ki iimi piikyik. 

6  Ki aragenso putiigap ng'atuutyet amu ki iywei ineendet; ki nam kuut yaigap yaityo tugul; ak ki nyoor katyaknatet eng' eunnyi 

7  Ki igoochi koiimgei laitorinik che chaang', ago ki igoochi Jakobo ko paibait amu poisyonikyik, ak ki kiberuur kabwaatennyi agoi koigeny. 

8  Ki wo komandae nganasoogap Judah; ki ng'em icheek che ma iywei Kamuktaindet eng' emet; kosupkei ak nooto, ko ki kirinda pireet eng' Israel. 

9  Ki naat ineendet eng' ng'wony komugul; ki ituiyo icheeget tugul che lustos. 

10  Ki iyum `Apollonius pororyosyek alak ak lugeet ne oo kobun Samaria si kobookyi koyachi lugeet Israel. 

11  Ye kingo nai Judas agobo niito, kwo komanda kotuiyo ak ineendet, ak ki iterteer ak kobar ineendet. Ki kiguoten che chaang' ak kobek, ak ki mwei alage. 

12  Ki nam tuguuk che ki che chwa ak ki ip Judas rotwetap Apollonius, ak koboisyee eng' pooryeet eng' kenyiisyek tugul che po sabeennyi. 

13  Ye kingo kas Seron kandoindet ne po kiboryotinigap lugeet ne po Syria kole kagoyum Judas lugeet ne oo kobooto kiplugotinik che iming'inegei chooto ki mi ak ineendet ak koba pooryeet, 

14  kole, “Ayachinigei kainet ak asich koonyit eng' laitornatet. Ayachini pooryeet Judas ak piikyik, chooto kasas ng'atuutyetap laitoryat.” 

15  Ki pa kora kiboryotinik che ki ma koywei Kamuktaindet kotoret ineendet, koweekyi mugetuut pororyetap Israel. 

16  Ye kingo riikta `inee Beth-horon, ko ki torookta Judas ak lugeennyi ne ming'in koba kotuiyo ak ineendet. 

17  Ago ye kingo keer kiboryotinik kobwonei kotuiyo ak icheek, koleenji `icheek Judas, “Kimuktoi ano acheek che keng'ering'en keborye ak chaang'indo ne oo ak ko kiim miising'? Ak ki nyalulyotin amu tomo keam kiy peetuuni po ra.” 

18  Kowol Judas kole, “Nyumnyum koterteer `piik che ng'ering' chooto chaang', amu eng' keereetap kipsengwet koma mi teerchinet ngesarwech eng' chaang'indo anan eng' che ng'ering'. 

19  Ma tiegei katerteerisyet kiit ne tee lugeet, ago punu kamuget kipsengwet. 

20  Pwoonjinech icheek eng' ngelelnateet ak sasisyet komachei kobarech ak kwonyiikyok, ak lagokyok si ko luuleech; 

21  ago kiyaei pooryeet amu sabeennyo ak ng'atuutikyok. 

22  Wendi ineendet ko taburburoni icheek eng' tainnyo; ara amat oiywei icheek.” 

23  Ye kingo tar kong'alaali, kolabat kobookyi Seron ak lugeennyi, ak ki kiterteer eng' tainnyi. 

24  Ki isup ko oon icheek kotokyi atebweetap Beth-horon agoi kewet; ki ibutyo eng' icheek pogol sisiit, ak komwechi che ki ng'et emetap Philistiik. 

25  Ak ki kitoi kiywei Judas ak tupchosyekyik, ak ki ityi arageneet pororyosyek alak che ki mi tabanunnywa. 

26  Ki ityi laitoryat kalasunetap Judas, ak ki ame logoi `pororyosyek lugosyegap Judas. Ng'atuutigap Antiokas 

27  Ye kingo kas Laitoryat Antiokas logoiywechu, konereech kot; ak ki iyookto kiyum piik tugul che po lugeet kobun laitornatennyi, lugeet ne kiim kot. 

28  Ki yaat mogornatennyi ak kogoochi melektap kenyiit kiboryotinikyik, ak kong'at icheek ko chobok eng' kasarta age tugul ne kimakyingei. 

29  Ak ki iro kole kagong'ering'itu robiinik eng' leguut ak kong'ering'itu kora melekto che po emet amu ngelelnateet ak aseenet ne ki ip konyo emet ye kingo isto ng'atuutik che ki mi ko po keny. 

30  Ki iimgei kole imuuch ma tinyei chepkondok che uu chooto kosupkei ak kagoitoet ne ki igoitoi kosiir laitorinik che ki po tai. 

31  Ki ityi koiimak inee miising'; ak kotil kwo Persia ak koyum aisuruut kobun komoswechooto ak koyum chepkondok che chaang'. 

32  Ki metochi Lysias, chii ne ki naat ak ko salu kap laitorin, koboi tuguuk tugul che tinyeigei ak laitoryat kong'etee aineetap Yufrets agoi kiwatosyegap Misiri. 

33  Ki kagigoochi kora Lysias koriip weeriiinyi Antiokas agoi koweek ineendet. 

34  Ki igoochi Lysias kebeberta agenge che po kiboryotiniikyik kobooto peeleek ak kogoochi ng'atuutyet agobo tugul che kitet koyai ineendet. Eng' komosta ne po meng'iik che po Judea ak Jerusalem, 

35  ko ki magaat koyookto Lysias lugeet kong'em ak komiis kimnateet ne po Israel ak piik che ki ng'et che po Jerusalem; ki po inee koisto kabwaatennywa eng' yooto, 

36  ak kogoochi meng'otosyek punootik eng' emennywa, ak kopcheita mbarennywa eng' parparyat. 

37  Kingo pata, komut `laitoryat kiboryotinik che ki ng'et ak kwo eng' Antiok nganaseennyi ne oo eng' kenyiitap pogol agenge ak artam ak tisap. Ki landa eng' aineet ne po Yufrets ak kwo komandae nganasook che mi parak. Teteetap pooryeet 

38  Ki lewen Lysias Tolemi weeriitap Dorimenes, ak Nikanor ak Gorgia piik che ki kiimeen eng' choronogap laitoryat, 

39  ak koyookto kobooto icheek kiboryotinik che punei keelyek eliphuusyek artam ak eliphuusyek tisap che po kariik si koba emetap Judah ak kong'em ko uu ye ki ng'at laitoryat. 

40  Ara ki pa anyun eng' kibagenge tugul, ak ye kingo it, kobir kambiit eng' ye neegitee Emmaus eng' keeweet. 

41  Ye kingo kas chemung'arainik che po komosatak kiit ne ki kimwachi icheek, koip fedha ak Thahabu che chaang' kobooto sirimwek ak koba kambi si konyoor eng' pororyetap Israel mutwoorik. Ak kites icheek lugeesyegap Syria ak emet ne po Philistiik. 

42  Ak ki iro Judas ak che tupcho kole mi aseenet ak kagoit lugosyegap kiboryotinik kot koger sach eng' komostannywa. Ki nai kora kiit ne ki ng'at laitoryat keele keyachi piik si kebar kobek. 

43  Ago ki leenjigei, “Onge lumde ng'emetap piikyok, ak keyai pooryeet agobo piikyok ak ole-tiliil.” 

44  Ara ki ituiyogei tuiyet kochopkei agobo pooryeet, ak kosa ak kosoom nyoetap kaat ak rireenet. 

45  Ki kaek Jerusalem karaatya ko uu surkwen; machut anan komanda agot agenge eng' lagokyik. Ki kibut koluul ole-tiliil, ak konam puunotik ole kigeree sach; koek ole ruiyen pororyosyek alak. Ki kiip keisto poiboiyet eng' kap Jakobo; ki sis ndurerut ak kibugandet. 

46  Ak ki ituiyogei ak koba Mispah, ne keregei ak Jerusalem amu ki tinyei eng' tai pororyetap Israel ole kisaee eng' Mispah. 

47  Ki iruguutkei eng' peetuunooto ak koisee oreek metowekwak, ak ko kereer ngoroikwak. 

48  Ak ki yaat bukuitap ng'atuutyet koteep agobo tuguuchooto ko uu ye kitepsee pororyosyek alak itoonwegap kamuktaikwak. 

49  Ki ip kora ngoroigap tisiik ak tongoanik kobooto konunoik, ak kobe icheek che ki kitabaan chooto kiga kotar peetuusyekwak; 

50  ak ki waakyo eng' tuugeet ne oo koleen, “Ki itoi ne chu? Ki muti ano icheek? 

51  Kige luul ole-tiliil ak kiteweer, ak riirtos tisiiguk amu kateweeret. 

52  Ang'chu pororyosyek alak katuiyo koyochech lugeet si ko ng'emech; Ingen kiit ne tetei agobo acheek. 

53  Kiyae ne si ma iterteerech, ngot ko metaretech?” 

54  Ak ki kuut ndurerusyek ak ko wokyo eng' tuugeet ne po parak. 

55  Ye kingo pata niito, kolewen Judas kandoigap piik, che ki indochin eliphuusyek ak pogolusyek, ak konomusyek ak tamanusyek. 

56   Icheek che kitechei koriik anan che ki neegit kitun anan che ki koolsei anan che kinyalulsotin, ko ki leenji koba kaa kogeny ko uu ye mwaei ng'atuutyet. 

57  Yeityo komanda lugeet ak kobir kambiit eng' murot tai ne po Emmaus. 

58  Ak ki le Judas, “Onam kariik ak onyiganitu. Ochopkei karoon ko kairir emet si obargei ak pororyosyechu alak kagotuiyogei kole kong'emech ak kong'em ole-tiliil. 

59  Kaigai kemeye eng' pooryeet kosiir kegeer nyaliilwogigap pororyennyo ak che po ole-tiliil. 

60  Ago ko uu ye imuuch ko uu mageennyi eng' kipsengwet, ko agoi koyai ko uu nooto.”

