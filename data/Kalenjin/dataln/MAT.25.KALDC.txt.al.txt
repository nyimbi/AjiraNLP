1   “Ki yanie anyun pounatetap kipsengwet pergeinik taman che ki ip taisyekwak ak koba kotorookta sandetap katunisyet. 

2  Ki perberen muutu eng' icheek ak ki utaatiin muutu. 

3  Ye kingo ip che perber taisyekwak, koma ipto icheek mwanik; 

4  ago ki ip che utaatiin mwanik eng' chuboisyekwak kobooto taisyekwak. 

5  Ak ye kita kogaegei sandet, kobirto met tugul ak koruiyo. 

6  Ago ki piit waagaat kemoi kween, ‘Ogeero! Kagoit sandet! Omong'u otorooch ineendet.’ 

7  Ki ng'eetyo anyun pergeinichooto tugul, kochop taisyekwak. 

8  Ak ki leenji anyun che perber che utaatiin, Onagech mwanikwok; amu machei komisogis taisyekyok. 

9  Ago ki wolji che utaatiin, koleenji, ‘Abeere mayamech acheek ak okweek: kaigai obe ole mi che aldoi, ak oaljige.’ 

10  Ak kingo ta kobendi koalisyei, koit sandet; ak komong'ji anyun che chobootiin igoortap katunisyet ak ineendet: ak ki kiger kurgeet. 

11   Ak eng' let kobwa pergeinik chugai ak icheek, ak kole, ‘Kiptaiyat, Kiptaiyat, yaatwech.’ 

12  Ago ki wol kole, ‘Amwaiwok iman ale, mangenok.’ ” 

13  Nooto anyun oriipse, amu mongen peetuut anan sait. Kalewenet agobo talendaisyek 

14   “Amu uu ye wendi chii emet age, koguur otwogikyik ak kogoochi tuguukyik. 

15  Ki igoochi age talendaisyek muut, kogoochi age aeng', kogoochi age agenge, age tugul ko uu kamugennyi; ak kwo pandanyi. 

16  Ki wo anyun ineendet ne kitaach talendaisyek muut ak kwo koboisyee, ak kinyoor talendaisyek alak muut. 

17  Ki yai ko uu nooto agine ne kitaach aeng' ak kinyoor aeng' alak. 

18  Ago ineendet ne kitaach agenge kogiwo kobal ng'wony ak kounyee yooto fedha ne po kiptaiyandennyi. 

19  “Ye kingo pata peetuusyek che chaang', konyo kiptaiyatap otwogichooto, ak koiit kobooto icheeget. 

20  Ak ki nyo ineendet ne kiga taach talendaisyek muut koibu talendaisyek muut alak ak kole, ‘Kiptaiyat, ki igoono talendaisyek muut; keero, ki anyooru talendaisyek muut alak.’ 

21  Ki leenji kiptaiyandennyi, ‘Ki iyai ne myee, otwogindoni myee ak ne kiyani; koiegu ne po iman eng' tuguuk che ng'ering', kandein ibou tuguuk che chaang'; mong'ji anyun poiboiyetap kiptaiyandeng'ung'.’ 

22  “Ak ki nyo agine ne kiga taach talendaisyek aeng' ak kole, ‘Kiptaiyat, ki igoono talendaisyek aeng', keero, ki anyooru talendaisyek alak aeng'.’ 

23  Ki leenji kiptaiyandennyi, ‘Ki iyai ne myee, otwogindoni myee ak ne kiyani; koiegu ne po iman eng' tuguuk che ng'ering', kandein ibou tuguuk che chaang'; mong'ji anyun poiboiyetap kiptaiyandeng'ung'.’ 

24  “Ki nyo agine ne kiga taach talendait agenge ak kole, ‘Kiptaiyat, ki angenin ale, ii chii ne kolgol, igese eng' ole ma igoolji, ak iyumi eng' ole ma ilechi; 

25  ara ki aiywei, ak ki awe auny talendaing'ung' eng' ng'wony. Keero, ee, nam anyun nooto ne neng'ung'.’ 

26  “Ago ki wolji kiptaiyandennyi ak koleenji, ‘Otwogindoni ya ak ko choriren! Ki inai ile agese eng' ole ma agool ak ayumi eng' ole ki ma alechi? 

27  Kiga nyoljin anyun indeiywo fedhaisyekyuk ole tesoksei, ak ye aweege ataach chechuuk kobooto che kitesak. 

28  Orebee anyun ineendet talendait, ak ogoochi ineendet ne tinyei talendaisyek taman. 

29   Amu age tugul ne tinyei, kigoochin si kosich che chaang'; ago ineendet ne ma tinyei, kerebee agot ne tinyei. 

30   Otoorchin anyun otwogindet ne ma tilei kiy mesundeito ne po saang', ole egu riirek ak nyeetap kelek.’ Peetuutap Kirwooget 

31   “Ye nyo Weeriitap chii eng' toroornatennyi, kobooto malaikaisyek tugul, kotebee anyun ng'echereetap toroornatennyi. 

32  Tuun kiyumji tainnyi pororyosyek tugul, ak kokwei icheek koobeesyo ko uu ye ibestos mestowot keechiirek ak ng'oroorek, 

33  ak konde keechiirek eunnyi ne po tai ak ng'oroorek eng' kaataam. 

34  “Yeityo komwachi `Laitoryat icheek che mi eunnyi ne po tai koleenji, ‘Obwa, okweek che oberuurotin che oo po Abba, onam laitornatet ne kigechobwok kobooch ko kagilumda ng'wony; 

35  amu ki ama rubeet ak ki ogoono aam, ki ama melel ak ki onaga aee, ki aa too ak ki otaacha; 

36  ki ami aach ngor ak ki olaaksewo, ki amyani ak ki obwa ogeero, ki ami korgoreet ak ki orutecho.’ 

37  Kowolji anyun che po imanda koleenji, ‘Kiptaiyat, ki kigeerin au koamin rubeet ak kebain, anan koamin melel ak kinagin iee? 

38  Ak ki kigeerin au ko ii too ak ketaachin, anan imi aach ngor ak kilaakseun? 

39  Ak ki kigeerin au imyani anan eng' korgoreet ak kerutochin?’ 

40  Ak kowolji Laitoryat koleenji, ‘Amwaiwok iman ale, ko uu ye ki oyachi agot agenge eng' chu mengeech, eng' tupchosyechuchuk, ko ki oyaiywo.’ 

41  “Koleenji anyun icheek che mi murot kaataam, ‘Oba eng' ole ami, okweek che oo chubootiin, oba maat ne po koigeny ne kigechopchi chesawilyet ak malaikaisyekyik; 

42  amu ki ama rubeet ak ki ma ogoono aam, ki ama melel ak ki ma onaga aee, 

43  ki aa too ak ki ma otaacha, ki ami aach ngor ak ki ma olaaksewo, ki amyani ak eng' korgoreet ak ki ma obwa ogeero.’ 

44  “Kowol anyun icheek kole, ‘Kiptaiyat, ki kigeerin au koamin rubeet anan melel, anan ko ii too, anan imi aach ingor, anan imyani, anan imi korgoreet, ama kiboisyeun?’ 

45  Kowolji anyun kole, ‘Amwaiwok iman ale, ko uu ye ma oyachi agenge eng' chu mengech eng' tugul, koma oyaiywo.’ 

46   Ak pendi chu ole mi nyalilda ne po koigeny; ago pendi che po imanda ole mi saboondap koigeny.”

