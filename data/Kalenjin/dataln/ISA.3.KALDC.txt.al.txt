1  Ogeer anyuno, istoi Kiptaiyat, Kamuktaindet ne Toroor ne po lugoosyek, eng' Jerusalem ak Judah, tiyeiywot ak tuguuk che kimang'u, kobooto amitwogik tugul ak peek tugul, 

2  kobooto chiito ne kiim ak chiitap lugeet, kirwoogindet ak maotyot, chiito ne ng'oorsei ak poiyot, 

3  kobooto kiptaiyatap piik konom, ak chiito ne konyitot, kirwoogindet, musogindet ne ng'oom ak chepsogeiyot ne ng'oom. 

4  Agoochini lagok koek pounikwak, ak koboi icheek `manyurunik. 

5  Ak tuun kiusei piik, usei `age age, ak kous age tugul chiitap kokwennyi. Sasei `lakwa poiyo, ak kosas `chiito ne nyeraat chiito ne konyitot. 

6  Tuun namei `chii ng'eetap kamet eng' kootap kwandanyi, koleenji, “Ko uu ye itinye ngoroik, ii egu pounindennyo, ak kotebee ng'emisyoni eung'ung'!” 

7  Ago mwaei ineendet eng' peetuunooto kole, “Ma egu kanyaindet; amu ma mi koonnyu amitwogik anan ngoroik. Moeeta aek pounindetap piik.” 

8  Amu kogong'emak Jerusalem, ak kogobut Judah; amu ki ingelelji Kamuktaindet ne Toroor eng' ng'elyebwekwak ak eng' poisyonikwak, koesyoi kimni toroornatennyi. 

9  Paoryanjin icheek togoochikwak; ak komwaitoi tengekwogikwak ko uu Sodom, ma unyei. Pwo eng' saboonwekwak! Amu kagoyaakyigei yaityet. 

10  Omwachi ne po iman oleenji, myeeitu eng' ineendet, amu amei icheek logoegap poisyonikwak. 

11  Pwo eng' kiptengekyot! Yaitu eng' ineendet; amu kigoochin melektap poisyonigap eunekyik. 

12  Usei `lagok piikyuk, ak koboi `kwonyiik icheek. Ee piikyuk, koonin ichiliil piik che indoun, ak kong'em pandap ortinweguk. 

13  Tononi Kamuktaindet ne Toroor kong'alaaldowok, ak kotonon korwookyi piik. 

14  Chutei Kamuktaindet ne Toroor kirwooget, korwookyin poisyegap piikyik ak pounigap piikyik: koleenji, okweek che ki oam mbareetap sabibuk; mi kooriikwok parunenigap kibananook. 

15  Lyon anyun, si osastoe piikyuk, ak otyech togoochigap kibananook? Mwaei Kiptaiyat Kamuktaindet ne Toroor ne po lugoosyek. 

16  Ki mwa kogeny Kamuktaindet ne Toroor kole: “Amu menioti tiibiigap Zion, ak kobendoti ko chuulotin kaatwekwak, koberberisyote konyekwak, kobendi ak kokwaisoti, ak kocheiyoti keelyekwak, 

17  piree anyun Kiptaiyat tiibiigap Zion pokpogenetap metowekwak, ak kong'aanyei `Kamuktaindet ne Toroor icheek koba aach ngor.” 

18  Istoi Kiptaiyat eng' peetuunooto karaaranindap mugurekwak, ak kwambelelik, ak kariik che po kaatit, 

19  munaok, kariigap eunek ak ngoroik che kitugegei, 

20  chepkuloik, sirimwek che po keelyek, angook che iuegei, sandugusyegap nyamdutik ak kariik che po itiik, 

21  peteinik ak munaok che korooron che po serut, 

22  ngoroik che korooron che po tuiyosyek, sumotik, angook che kitugegei, ratuutik, 

23  kioinik, katanit ne karaaran, chepkuloik ak angook alak. 

24  Ak tuun kigeeree nyamdutik che anyiny nunateet; ak kogeeree pireneet, rogoet; ak kogeeree suumeek che iletotin, poosto; ak kogeeree angeet ne karaaran, kuniet ne kigermenegei; ak kogeeree korooronindo, saremik. 

25  Kibare mureniguk rotwetap chok, ak kebar piiguk che kiimeen eng' lugeet. 

26  Ak koriiryo ormariichokyik ak koteiyo; ak koguber ak kotebee ng'wony.

