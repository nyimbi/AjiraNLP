1  Ki ng'eet anyun Jakobo kwo pandanyi, agoi koit emetap piigap kong'asiis. 

2  Ak ye kingo tabendoi, kogeer keriingetap peek eng' keeweet, ak ki mi akwotisyek somogu che po keechiirek koruitos eng' ole neegitee keriingonooto po peek, amu ki igoigoochi piik akwotisyekwak eng' keriingonooto. Ki oo koita ne ki kigeree keriinget, 

3  ak ki kituiyechin yooto akwotisyek tugul che po keechiirek, ak kimildoi mestoweek koita ne ki kigeree keriinget, si konaga peek keechiirek, ak yeityo koweech koita kwo ole kami kogeree keriinget. 

4  ki teebee anyun Jakobo koleenji, “Obunu ano, tupchosyekyuk?” Ak ki leenji, “Ki po Haran.” 

5  koteebee icheek koleenji, “Tos ongen Laban weeriitap Nahor?” Kowol kole, “Kingen ineendet.” 

6  Koleenji, “Chamegei?” Kowol kole icheek, “Chamegei; keero, nyoonei cheptonyi Rael, kogetu keechiirek!” 

7  Kole, “Ogeero, ta ko peet, ak tomo koyam sait ne kirote tuuga. Onage peek keechiirek, yeityo okweri koba koaget.” 

8  Kole icheek, “Ma kimuuchi agoi kotuiyo akwotisyek tugul, si kemilda koita eng' keriinget, yeityo kinage peek keechiirek.” 

9  Ye kingo ta kong'alaaljindos, koit Rael kogetu keechiiregap kwandanyi, amu ineendet ne ki iyagi. 

10  Ak ye kingo keer anyun `Jakobo Rael cheptap Laban tupchetap kamet, kobooto keechiirek che po Laban, tupchetap kamet, koriikta Jakobo komilda koita eng' keriinget, ak kogoigoch akweetap keechiiregap Laban tupchetap kamet. 

11  Kitorooch anyun `Jakobo Rael ak kowaach koriir. 

12  Komwachi `Jakobo Rael koleenji, “Aa tilyetap kwandang'ung' ak aa weeriitap Rebeka.” Ki labat anyun Rael komwachi kwandanyi. 

13  Kingo kas Laban ng'aleegap Jakobo weeriitap chepkamet, kolabat kotorookta ineendet ak konam koue eunekyik ak kotorooch, ak komut kwo koonnyi. Ak ki mwachi `Jakobo Laban ng'aleechu tugul, 

14  ak ki mwachi Laban koleenji, “Angen komyee ale, ii kowekyuk ak panyeekyuk.” Ak ki tebi ak ineendet arawet agenge. Kotuni `Jakobo Leah ak Rael 

15  Ki mwachi anyun `Laban Jakobo koleenji, “Tos ioto puch amu ii tilyennyu? Mwaiwo, nee melektang'ung'?” 

16  Ki tinyei anyun Laban tiibiik aeng'. Ki kiguure ne oo Leah, keguure ne ming'in Rael. 

17  Ki mereeseen koonyek Leah, ak ki tinyei poorto ne karaaran ak togeet ne karaaran Rael. 

18  Ki cham `Jakobo Rael. Koleenji Laban, “Myee aootin kenyiisyek tisap, si atun Rael cheptong'ung' ne ming'in.” 

19  Kole Laban, “Myee agoonin kosiir ye kata agoochini chii age; tebi kobooto.” 

20  Ki oot anyun `Jakobo ineendet kenyiisyek tisap agobo Rael, ak ki keer ko uu peetuusyek che ng'ering' chooto, amu chamyet ne kiting'e ineendet. 

21  Yeityo koleenji `Jakobo Laban, “Koono anyun kwondonyu si kobiit kituiyegei, amu kagogeskei peetuusyek.” 

22  Ki iyum anyun `Laban piik tugul che po yooto, ak koyai igoorto. 

23  Ago ye kingo kagoimen, komutyi `Laban Jakobo cheptonyi Leah, ak ki ituyogei. 

24  Ki igoito `Laban Silba otwogindennyi kogoochi Leah koek otwogindet. 

25  Kingo kagoeech kogeer kole, kaagaa Leah! Koleenji `Jakobo Laban, “Nee ni koiyaiywo? Ki ma aootin agobo Rael? Amu nee si iberbera?” 

26  Ki le Laban, “Ma piteetap olinyoo kitun ne ming'in kotom kitun ne oo. 

27  Iwong'u peetuusyek tisap che po katunisyeng'ung' ak Leah, si kobiit kegoonin Rael agine, amu otwoknateet ne tuun ioto kenyiisyek alak tisap.” 

28  Ki yai ko uu nooto Jakobo, kowong' peetuusyechooto tisap, ak ki igoochi `Laban Jakobo cheptonyi Rael koek kwondonyi. 

29  Ki igoito Laban otwogindennyi Bila kogoochi Rael koek otwogindennyi. 

30  Ara ki ituiyogei Jakobo ak Rael agine, ak ki chamei Rael kosiir Leah, ak ki oot `Jakobo Laban kenyiisyek alak tisap. Lagogap Jakobo 

31  Ye kingo keer Kamuktaindet ne Toroor kole kiwechei Leah, ko ki igoochi anyun ineendet iyoteet, ago kisonen Rael. 

32  Ki manach anyun Leah, kosich weeriit, ak koguuree kainennyi Reuben, amu ki le, “Kagogeer Kamuktaindet ne Toroor nyalildanyu; nooto anyun imuuch kochama manong'otyonnyu nguno.” 

33  Ki manach kogeny, kosich weeriit, ak kole, “Amu kagas Kamuktaindet ne Toroor wegeet ne kiwecho, kagogoono weeriit niito agine amu nooto.” Koguure kainennyi Simion. 

34  Ki manach kogeny, kosich weeriit, ak kole, “Ni ne igoochin manong'otyonnyu kenamgei, amu kaasikyi weeriik somok” Ki kiguure kainennyi Lawi amu nooto. 

35  Ki manach kogeny, ak ki sich weeriit ak kole, “Alasu Kamuktaindet ne Toroor eng' sigoni.” Kiguure kainennyi Judah amu nooto. Ki tebi, mata kosich lakwa.

