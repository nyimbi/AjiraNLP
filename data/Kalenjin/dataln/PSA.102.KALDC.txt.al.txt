1  Kas saaennyu, ee Kamuktaindet ne Toroor, ak ingobwonjin riirekyuk. 

2  Ameung'ena togeng'ung' eng' peetuutap nyalildanyu! Epcha iit; wolwo chokyi eng' peetuut ne aguursei. 

3  Petos peetuusyekyuk ko uu iyeto, ak kibeelei kawekyuk ko uu kegenget. 

4  Kagebir muguleldanyu ko uu susweek ak kagores; ak autye agot aam amitwogikyuk. 

5  Amu tuugeetap tigenennyu ko kanamgei kawekyuk ak panyeek. 

6  Aa uu chebo kibabaa ne po surkwen; kaige anee sugurut ne po surkwen. 

7  Ariipsei, ak kaaegu ne kergei ak toriityon ne mi ineegei koot parak. 

8  Rosyina puunikyuk peetuut komugul; icheeget che wecho miising' ko poisyee kainennyu ko chubisyee. 

9  Aame oreek koek amitwogik, ak ki aburuch tuguukyuk che aee kobooto peegap kong', 

10  amu koroomindap nereegeguk ak nyitateng'ung'; amu ki iganaba ak iwiirta. 

11  Uu peetuusyekyuk urwet ne iyaptagei; ak ki ares ko uu susweek. 

12  Ago inyee, ee Kamuktaindet ne Toroor, ilaitorani koigeny; tebyei kabwaatetap kaineng'ung' agoi ibinwek tugul. 

13  Ing'eete ak iriiree Zion, amu kagoyam keriree, ee, kagoit peetuut ne ki kichopchi. 

14  Amu poiboitu kiboitiniguk eng' koikyik, ak ko riiree temburyekyik. 

15  Iywei anyun pororyosyek kainetap Kamuktaindet ne Toroor, ak koywei laitorinik tugul che po ng'wony toroornateng'ung'. 

16  Teechei `Kamuktaindet ne Toroor Zion, taagu inee eng' toroornatennyi. 

17  Kagogas saaetap kibananiat, ama sas saaennywa. 

18  Ngesir niito agobo ibinda ne tuun piitu; si kolas Kamuktaindet ne Toroor `piik che tuun ki sichei. 

19  Ki kogeer ineendet olito po ng'wony eng' toroorindap oldanyi ne tiliil; ki keer Kamuktaindet ne Toroor ng'wony eng' kipsengwet, 

20  si kogas tigenetap kimonjororyot; si kotyach icheek che kigechopchi meet; 

21  si kobarta piik kainetap Kamuktaindet ne Toroor eng' Zion, ak kalasunennyi eng' Jerusalem; 

22  Ye kagoyumgei piik, ak laitornatosyek, si koboisyechi Kamuktaindet ne Toroor. 

23  Ki yai kimnateennyu konyalul eng' ooreet; kitil peetuusyekyuk konwagitu. 

24  Ki ale, “Ee Kamuktaindennyu, amemuta eng' kwenutap peetuusyekyuk. Tebyei kenyisyeguk agoi ibinwek tugul.” 

25   Ki iyai ole tonone ng'wony keny, ak poisyetap euneguk kipsengwet. 

26  Petos icheek, ago itebye inyee agoi; osegitu icheek tugul ko uu ngoryeet. Ak iwale icheek ko uu ngoryeet, ak kowalogis. 

27  Ago ii uu nooto inyee agoi, ama tinyei kenyisyeguk ole igeesunegei. 

28  Tebyei ko riibotin lagogap kiboitiniguk, ak kimitu iyotennywa eng' taing'ung'.

