1  Ki ng'eet Judas ne ki kiguuree kora Makabaios ak choronokyik eng' ung'oot ak kochut meng'otosyek. Ki kuur piikwak ak kotesyi icheek che ki kariip kayanetap Yahudik. Ki iyum piik che ki itei tugul olo po eliphuusyek lo. 

2  Ki soom Kiptaiyat koriip pichooto kiga ete imandanywa piik tugul; ak kosoom konyoor riirge eng' hekaluut nooto kiga komurwon torobek; 

3  ak kosoom kosige riirge nganaseet nooto ki kiputei ak ko kinegit koit ng'wony. Ki soom kora kogas iit korotiik che riirchin ineendet; 

4  ak kobwaat agobo parisyetap lagok che ma tinyei leeluut ak kamuurwonetap kainennyi; ak si koboor ole weektoi tengek. 

5  Ye kingo kagochop Makabaios lugeennyi, ko ki ma komuuchi pororyosyek alak koter ineendet amu kiga kowalak pireetap Kiptaiyat ak koek riirge. 

6  Ki cham ko kechin ak kobeel nganasook ak meng'otosyek. Ki nam komoswegap kamanuut ak koyai puunik che ma ng'ering' koyesta. 

7  Ki keer kole myee kasartap kemoi eng' kabookyinet. Ak ki manda ng'olyoot agobo kimnateennyi. 

8  Ye kingo keer Phillip kole ki tesetai kogimitu chiichito ak kotesetai koterteerisyei, kosirchi Ptolemy, kandoindetap Koeles Syria ak Phoenisia konyo kotoret kandoinatetap laitoryat. 

9  Ki itoroor Ptolemy eng' chokyinet Nikanor weeriitap Patroklus, agenge eng' choronogap laitoryat ak koyookto kondochi piigap pororyosyek alak che ki sirei eliphuusyek tiptem. Ki itoroor ineendet koleen si kobar kot komis pororyetap Yahudik. Ki igoochi kotoretkei ak Gorgia, chemogo ne ki tinyei naet agobo poisyetap kiboryotinik. 

10  Ki nyoor mageet Nikanor kogoitochi laitoryat konunotyot ne magaat eng' Romanik ne po talendainik eliphuusyek aeng' kobun aldaetap Yahudik che kiga kinam koek mutwoorik. 

11  Ak ki imut koba nganasook che mi ngegusyegap nyanja asi koal mutworiik che salu porooryetap Yahudik. Ki iyamis kole igoochin mutwoorik tamanwogik sogool eng' talendaya. Ki ma kobwaati kole nyooru kirwooget kobun Ne po Kamuktaet nooto ki neegit si kosiir ineendet. Chobeet agobo Poryeet 

12  Ki ityi ng'olyoo Judas agobo kabookyinetap Nikanor. Kingo mwachi che ki mi tugul agobo itunetap lugeet, 

13  korwai ak ko chililyo tugul che ki nyogooren ak koma ting'en kayanet imandap Kamuktaindet. 

14  Ki alda alage tuguukwak che ki ng'et, ak kosoom Kiptaiyat kole kosar icheek che kiga koalda toropchot Nikanor ye kingo tomo konyoor icheek, 

15  Ki soom kole kosar si ngo ma agobo icheek, ko agobo kayasosyek che ki yai ak aguiywogikwak ak amu ki kuur icheek eng' kainennyi ne tiliil nooto po kwong'eet. 

16  Ak ki imugutyo kimnatosyekyik Makabaios kot koit eliphuusyek lo ak kogil icheek kole ma iywei punyoot anan koywei chaang'indap torobek che ki pwonjin icheek eng' yaityo. Ki igiil icheek koyai pooryeet eng' teegis, 

17  kotokyin konyekwak ng'emisyet ne ki yachi oldo ne ki kitabaan ak kaimutyetap ne ki kiyachi nganaseet, ak pistoet ne po atebeennywa ne po keny. 

18  Ki mwa kole “Ting'ee `icheek kayanet kariik ak yautigap nyiganateet, ago ki tiegei acheek Kamuktaindet Ne po Kamuktaet, nooto imuuchi agot ko kaes ko kwer kobutyo icheek che pwoonei kobokyech, agot emet komugul.” 

19  Ki mwachi icheek kora agobo kasarwek ye ki nyooru toreteet aguiywogikwak; ole ki eng' kasartap Sennakerib, ko ki pek olo po piik pogol agenge ak tamanwogik sisiit, 

20  ak eng' kasartap pooryeet ak piigap Galatia eng' Babilon ole ki ituiyogei Yahudik eliphuusyek sisiit ak piigap Makedonia eliphuusyek ang'wan; ak ye kingo neegit kiterteer piigap Makedonia, kong'eetyo eliphuusyek sisiit eng' toreteet kobun kipsengwet ak kong'em komis piigap Galatia pogol agenge ak tiptem ak komut chaang'indonywa ko luulenik. Kobeli Judas Nikanor 

21  Eng' ng'aleechu, konyiit icheek nyiganateet ak koyai kobekyi komeiyo agobo ng'atuutikwak ak emennywa; ak yeityo kopcheune lugeennyi kobun kebeberwek ang'wan. 

22  Ki lewen tupchosyekyik ak icheek, Simion ak Joseph ak Jonathan, si kondochi age tugul kebeber, ak kotinyei piik eliphuut agenge ak pogol muut kebeberta age tugul ne indochin. 

23   Tabala no, ko ki lewen Eleazar kosoom kogos kobun Bukuit ne Tiliil, ak kogoito ng'olyootap Kamanuut kole, “Toretetap Kamuktaindet;” yeityo kondochin ineendet kebeberta ne tai, kochut pooryeet kobookyi Nikanor. 

24  Komi ineendet Ne po Kamuktaet komostanywa, ko ki par che sirei eliphuut sogool che po punyoot, ak koguoten ak kotaryewan ooindap lugeet ne po Nikanor ak kogoochi icheek tugul korwai. 

25  Ki nam robiinik che po icheek chooto kabwanei si koal icheek koek mutwoorik. Ye kingo kagobata koyonei, koweegiis amu kiga koimen. 

26  Amu ki peetuut si koekyi sabato, koma imuuch kotestai ak onseet. 

27  Ye kingo kagoip kariigap punyoot ak koibe parunenik, koriip peetuutap sabato. Ki igoochi kalasunet ak kongoi Kiptaiyat ne kasar icheek peetuunooto. Ki iit kasarata koek taunetap riirge. 

28  Ye kingo siirto peetuutap sabato kogoochi piik che kiga kinyalil ak mosoogik ak lagok che ma tinyei sigiik alak eng' tuguuk che ki kagibor, ak kopchechigei che ki ng'et ak lagokwak. 

29  Kingobata niito anyun, koyai saautik eng' kibagenge ak kosoom Kiptaiyat ne tinye riirge konyoor kasyinet ne ititaat ak kiboitiinikyik. Kobeli Judas Timoteo ak Bakkides 

30  Kingo tuiyo ak kiboryotinigap Timoteo ak che po Bakkides, kobar che sirei eliphuusyek tiptem eng' chechwaak ak konam ooindo eng' irimoik. Ki pchei porunotyot ne ki oo, ak kogoochi icheek che kiga kinyalil ak che ma tinyei sigiik ak mosoogik, ak icheek che oseen, kebeberwek che aechin ak chechwaak. 

31  Ki ip kariigap punyoot, ak kogonor tugul komyee eng' komoswegap kamanuut ak koip tuguuk che ng'et koba Jerusalem. 

32  Ki par chemogetap kiboryotinigap Timoteo, chii ne ya kot ak ne kiga kogoochi kaimutik Yahudik. 

33  Ye kingo poiboichin igoortap katerteerisyet eng' nganaseet ne po aguiywogikyik, kobeel icheek piik chooto kiga inaam eng' maat ormariichok che itabaanatiin. Ki peel Kalisthenes ak alak che kiga mwechi koot agenge ne ming'in; ki nyoor anyun chuuto melektonywa ne yamegei amu yaityennywa. 

34  Ki ng'eet Nikanor, nooto ki ka kechup konyil somok, ak kiga imut chemung'arainik eliphuut agenge kole si koal Yahudik 

35  ne ineendet nooto kora ko ki nyoor kaming'inet kobun toretetap Kiptaiyat eng' kabelik che kigerei koma kiy, ak koreek ngoroikyik che po poisyet ak kwo ineegei ko uu mutworiin ne labati komweei eng' emet agoi koit Antiok, koga konyoor kabelisiyet eng' ng'emetap lugeennyi! 

36  Ara anyun ineendet ne ki machei kogoochi konunotyot Romanik kobun aldaetap piigap Jerusalem ko ki ibarasta kole tindoi Yahudik saruunindet, ak kole ma piich che yetyet Yahudik amu ki isubi ng'atuutik che ki itoroor ineendet.

