1  Ago mwaei anyun Kamuktaindet ne Toroor ne kiyain kole ee Jakobo, ak ineendet ne kimimiin, ee Israel: kole, meiywei, amu ki atyachin; ki aguurin eng' kaineng'ung', ii nenyu. 

2  Ami kobooten ye ibune peek che chaang'; ak ye ibune ainoosyek, koma imaluuchin; ye ibune maat, koma peelin; ama imelin liplibenetap maat. 

3  Amu aa Kamuktaindet ne Toroor Kamuktaindeng'ung', Ineendet ne Tiliil ne po Israel, Yetindeng'ung'; kaagoite Misiri koek ne kityagenen, kobooto Kush ak Seba. 

4  Amu koiegu eng' anee ne achame miising', ak ne kigonyiti, ak ki achamin; agoitoi anyun piik agobo inyee, ak agoite piik agobo sabeeng'ung'. 

5  Meiywei; amu ami kobooten: amutu iyoteng'ung' eng' kong'asiis, ayumin inyoo eng' cherongo; 

6  Amwachini murot kaataam, aleenjini, Koonu; ak amwachi murot tai aleenji, Ametuuch; omutu weeriikyuk kobun ole loo, ak omutu tiibiikyuk eng' ole poochin ng'wony; 

7  age tugul ne kimwaitoe kainennyu, ineendet ne ki atau ayai agobo toroornatennyu; ki amimii; ee, ki ayai. 

8  Omutu piik che koryotiin che tinyei koonyek, ak omutu piik che ming'otin che tinyei itiik. 

9  Ingoyumgei pororyosyek tugul, ak ingoyumgei piik: ng'oo eng' icheek ne imuuchi komwa ng'olyoondoniito, ak koboorwech tuguuk che po tai? Ingomut paorinikwak, si kobiit kiityi imanda: anan ingogas, ak komwa kole, po iman. 

10  Oo paorinikyuk, mwaei Kamuktaindet ne Toroor, ak otwogindennyu ne ki alewen; si kobiit onai ak oyana, ak oguiye ole aa ineendet; ma mi Kamuktaindet age ne kisip keyai eng' anee, ama kobiitu age eng' let. 

11  Anee, ee, aneendet, aa Kamuktaindet ne Toroor; ama mi yetindet age kobatena. 

12  Ki amwaite, ak ki asaru, ak ki abarte, ama mi kamuktain ne teer eng' kwenung'wong': oo paorinikyuk anyun, mwaei Kamuktaindet ne Toroor, ak aa Kamuktaindet. 

13  Ee, aa ineendet kobooch agoi, ama mi age ne imuuchi korep eng' eunnyu: aboisyei, ak ng'oo ne imuuchi koger? 

14  Mwaei Kamuktaindet ne Toroor, katyagindeng'wong', Ineendet ne Tiliil ne po Israel, ko uu ni, kole: Ki ayookte ng'olyoot kwo Babilon agobo okweek, ak achooru icheek tugul ko uu che mweoti, chooto po Kaldeik, eng' melisyek che poiboitune. 

15  Aa Kamuktaindet ne Toroor, neng'wong' Ne Tiliil, Yaindetap Israel, Laitoryandeng'wong'. 

16  Mwaei Kamuktaindet ne Toroor, ne yaei ooreet eng' nyanjet, ak ooreet eng' peek che kiimeen; 

17  ne imoong'u chepkichutit ak paraisiit kobooto lugeet ak kimnateet; ruitos tugul ng'wony, ama ng'eetos kogeny; kagobetyo, kagimis ko uu kitambit: 

18  Amat obwaat tuguuk che po tai, amat ogereerchi met tuguuk che po keny. 

19  Ogeero, ayae kiit ne leel; piitu anyun nguno; tos monae? Ayae ooreet eng' surkwen, ak ainoosyek eng' surkwen. 

20  Konyita tyong'igap timiin, lelwek ak tyong'igap songolik: amu agoonu peek eng' surkwen, ak ainoosyek eng' surkwen, si anaga piikyuk, chechuuk che ki alewen: 

21  piik che ki ayachigei, si kobiit kobarta kalasunennyu. 

22  Ago ma iguura, ee Jakobo; ago ki ing'eet agobo anee, ee Israel. 

23  Ma igetwo aareguk koek kagoochinoiguk che kibeelei; ama igonyitena tiseiyweguk. Ma abirchin iotisye kagoochinoik, ama aimeneen tuguuk che nyamdut. 

24  Ma ialunena fedha tuguuk che uu mutweek che nyamdut, ama igoono abiyo eng' mwanigap tiseiyweguk: ago ki imena tengekwogiguk, ki igoono ang'et agobo yaitwogiguk. 

25  Anee, ee aneendet ne aistoi pistaosyeguk, amu kainennyu; amabwaati tengekwogiguk. 

26  Ibwaatwa; ngeng'alaal tuwai: tetu ng'aleeguk, si kobiit kiityin imanda. 

27  Ki yai tengekto kwandang'ung' ne po tai, ak ki ingelelja ng'alaaliguk. 

28  Amurwoni anyun pounik che po ole-tiliil, ak ayae Jakobo koek ne chuboot, ak ayae Israel koek ne kisasei.

