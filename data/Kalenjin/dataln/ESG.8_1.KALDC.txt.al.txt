1  Ne isubi ko siruutyetap ng'aleechooto: Kobun laitoryat ne oo Ahaseurus, eng' che eech che po nganasook pogol agenge ak tiptem ak tisap che poochin India agoi Ethiopia, ak icheek tugul che konyiti pounatennyo, ochamegei. 

2  Lasegei piik che chaang' ngigooch konyit anan toroornat. 

3  Ma ingen kit ne itoi kimnatoosyechu kagigooch. Ma poisyee kimnatosyechu konyaliilee piik kityo ago tetei agot kobelukyi icheek che ki igoochin kimnatosyechu. 

4  Ma yamei kityo eesyoetap kongoi ne punu muguleldap chii ago ko kanyi laskeita ne punu piik che ma tinyei myeein ak koma iywei kole keerei icheek tugul Kamuktaindet, kobwaatyin kole imuuch kochiliilso eng' imandanyi ne koromjin kiplelutinik. 

5  Ki koyaak anyun eng' icheek che ki kitoroorchi pounatet kole, ye kingoyan choronokwak ak koyanji komaas icheek ko ki keityi icheek tengektap korotik che ma tinyei lelut. 

6  Ki keityi icheek kora yaityo eng' maguutikwak che myach amu ki komaas icheek kaneetisyosyegap lembech. 

7  Ki muuchi kiro kora ni keele ma tinyeigei ak atindyot ne po tai ne ki kagemwa; igeere kityo tuguuk che mi taing'ung', tengekwogik che yaei kandoik che ma nyolu. 

8  Eng' peetuusyek che pwanei ki kimiiti atebeet ak kaalyeet eng' piik tugul. 

9  Ki namei tetutik che leelach ak kirwoochi kotugul ne ma kiruchini komosak. 

10  Ki poiboenji taaksennyo Haman weeriitap Hammedatha ne po Makedonia ne ma tinyei korotigap Persia ak ko loo eng' acheek. 

11  Ak ki kiriip ineendet eng' kondit ne kigoochin poror age tugul kot keguure inenndet kwandanyo ak kot koit keng'urukyi eng' kondit ko uu kondit ne kigoochin rubeiywotap kaplaitoryat. 

12  Amu ma imuuch koriip inee teegistonyi ne po parak kotet korebenech sabeennyo. 

13  Ki ta yaech kewech Mordekai saruunindennyo ak toretindennyo ne po kotugul kobooto Esta inee ne ma tinyei tisya ak pororyennywa tugul eng' lembechek ak ng'aleekyik. 

14  Kingo yaei ko uu ni ko kibwaatyin kometech koma ki tinyei toretet ak kogoochi piigap Makedonia pounatetap Persia. 

15  Kingen keele Yahudik chooto ki machei kong'em kipyaitwani koma kiplelutiin: eng' iman kobou icheek ng'atuutik che tinyei imanit. 

16  Icheeget ko lagogap Ineendet ne Toroor kot, Kamuktaindet ne oo ak ko sabei ne ineendet kingen acheek ak kwanisyekyok keele iyooktoi poroteetap pounatetap emennyo. 

17  Iboore anyun ngot ko mende kamanuut paronok chooto ki iyook Haman weeriitap Hammedatha 

18  amu kogiget siriindennywa kobooto koonnyi komugul eng' ormarichetap Susa: kergong'yet ne yamegei nooto kibiree Kamuktaindet, Kiptaiyatap ng'wony komugul. 

19  Omaljinote peleligap parwaani, ak ochamji Yahudik koriip atebeennywa 

20  ak otoret icheek eng' puunyo ne ibookyin icheek eng' peetuunooto kiga king'at kinyaliil icheek, peetuutap taman ak somok ne po arawetap taman ak aeng', nooto Adar. 

21  Ki koyai Kamuktaindet ne kiim kot peetuuni koek peetuut ne po poiboiyet ma ne po riirek eng' piik che ki kilewen. 

22  Eng' komostang'ung' iboiboenji peetuuni koek peetuut ne ineegei eng' igoorta, 

23  asi ra ak tuun, eng' inyee ak piik che myach che po Persia kibwaate saruuneng'wong' ak eng' puunik kotonoon koek peetuut ne kibwaateen ng'emisyennywa. 

24  Nganaseet age tugul anan ko emet age tugul ne ma isubi tetutyoni kebaree rotwet ak kebeelee mat ak keyai ma sas kimugulmet ineegei ago kiyae kosas agot ak icheek tyong'igap timiin ak toriitik koigeny.

