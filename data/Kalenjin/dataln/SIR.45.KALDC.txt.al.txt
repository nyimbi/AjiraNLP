1   Ki chamat eng' Kamuktaindet ak eng' piik, nooto Musa, ne kabwaatennyi ko kaberuret. 

2  Ki yai `inee ineendet ak che tiliileen koaechin eng' toroornatet, ak kotoroor ineendet, koek kamuiset eng' puunikyik. 

3  Eng' ng'olyoonnyi ko ki yai kwang'utik che eech; ki itoroor `Kiptaiyat ineendet eng' taitap laitorinik. 

4  Ki itabaan ineendet amu imandanyi ak talasyennyi, kolewen ineendet eng' kwenutap piik tugul. 

5  Ki chamji ineendet kogas tuugeennyi, ak kondochi ineendet eng' poolik che nyigiisen. Kigoochi ineendet ng'atuutik togoch eng' togoch, ng'atuutyetap sabeet ak naet, si ta ma ngap koneet `Jakobo arorutyennyi, ak koneet piigap Israel kaneetisyosyekyik. Aron 

6   Ki itoroor Aron, chii ne tiliil ko uu Musa, ne ki tupchennyi, ne po ooreetap Lawi. 

7   Ki yai kayomiset ne po agoi kobooto ineendet, ak kogoochi ineendet tiseinatetap piik. Ki iberuurchi ineendet kandoinatet, ak kolaakyi ngoryeetap toroornatet. 

8  Ki ilakyi ineendet korooronindo ne ititaat, ak kogimite ineendet kaboorunoigap kimnateet, ngoryeet ne po oriit, ngoryeet ne kooi ak ephod. 

9  Kiyemee ineendet logoek che kiguure pomegranates, ak twoligap thahabu che chaang', si kochei tuugeet ye wendoti, si kogasak cheennywa eng' hekaluut koek kabwaatet eng' piikyik; 

10  kobooto ngoroik che itabaanatiin che po thahabu ne po saleiywek che buluu ak che aruusen ne piriir, poisyetap nabiindet ne nabei kondai lelesta; kobooto ng'olyoo ne po kirwooget, Urim ak Thummim; 

11  ki ilakyi nooto piriir iletaat, poisyetap musogindet, ak koik che po kamanuut che ki kiwai ko uu ng'ooksosyek, ko kaginde thahabu, poisyetap musogindet ne po lelesta, ki kisir koek kabwaatet eng' ng'aleek che kagiwai ko uu pororyet age tugul ne po piigap Israel. 

12  Eng' chepkulennyi ko ki inde naaryeet ne po thahabu, ki kisir ko uu ng'ookset kobooto “Tiliilindo,” kiyaak komyee, poisyetap ne utaat, chamaksei eng' koonyek, ki kilelesonji komyee. 

13  Ki ma komi tuguuk che korooron che uu chooto ama ineendet, ma mi too ne ki ilaach chooto, kobatee weeriikyik icheegei ak iyotennyi ne wendi agoi. 

14  Tiseiywekyik kebeelei komugul, konyil aeng' peetuut age tugul kochulyo. 

15   Ki itoroorchi `Musa ineendet, ak koiilee ineendet mwaita ne tiliil. Ki kayanjinet ne po koigeny agobo ineendet, ak agobo iyotennyi kotee komi kipsengwet, si ko poisyechi Kiptaiyat ko uu tisiindet ak koberuur piikyik eng' kainennyi. 

16  Ki lewen ineendet eng' tugul che saptos, kogoochi tiseiywek Kiptaiyat, nyamdutik ak ng'uu ne anyiny koek kebebertap kabwaatet, koyai kagaigaet agobo piik. 

17  Ki igoochi ineendet ng'atuutikyik, kamuget ak ng'atuutik ak kirwoogutik, koneet Jakobo paornatosyek, ak koboorchi Israel ng'atuutyennyi. 

18   Ki tyem toek ko tiimda ineendet, ak koam ng'etkong' agobo ineendet eng' surkwen. Dathan ak Abiram ak kasubikwak, ak Kora kobooto kweanet, eng' nereegek che ng'woneen. 

19  Ki keer Kiptaiyat agobo niito ak ma paibait, ak eng' laleetap nereegekyik ko ki kiwoong' icheek; ki yai kwang'utik ko kirindae icheek ak kowoong' icheek eng' maat ne lalei. 

20  Ki tesyi Aron toroornatet, ak kogoochi ineendet poroteet; ki igoochi ineendet che korooron che po tongoanigap logoek, ak kochopchi magatyat ne po tongoanigap logoek eng' chaang'indo. 

21  Ki am icheek tiseiywegap Kiptaiyat, che ki igoochi ineendet ak iyotennyi. 

22   Ago ki ma kigoochi poroteet eng' emet, ama tinyei kebeberyan eng' kwenutap piik; amu Kiptaiyat ineendet ko kebebertanyi ak porotennyi. Phinehas 

23   Phinehas, weeriitap Eleaser ko po somok eng' toroornatet ko tinyei mageet ne oo eng' kayweetap Kiptaiyat, kotononi komyee ye kingo week piik koba, kotonon eng' nyiganatetap saboondanyi; ak koyai kagaigaet agobo piigap Israel. 

24  Ko uu nooto ko ki kichop kayanjinetap chorwandit kobooto ineendet, keele koek kandoindet ne po ole-tiliil ak ne po piikyik, si ineendet ak iyotennyi kosich teegisto ne po tiseinateet koigeny. 

25  Ko uu ye ki kiyai kayanjinet ak Daudi weeriitap Jesse ne po pororyetap Judah, keele poroteetap laitoryat ki koito kong'etee weeriit age agoi age, ara poroteetap Aron ko po iyotennyi ineegen. 

26  Ak nguno anyun ilasu Kiptaiyat ne ki kolaagun kuutweet ne po toroornatet. Ngo koonin Kiptaiyat utaatyetap kabwaatet si irwokyi piikyik eng' imanit, si ma petyo porotennywa, ak si kotebi toroornatennywa eng' ibinwekwak tugul.

