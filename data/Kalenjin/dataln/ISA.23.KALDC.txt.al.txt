1   Maonateet agobo Tyro. Oteiye okweek melisyegap Tarsis; amu kageng'em kot koma komi koot, anan ole kibunei kebendi oriit. Ki king'aang'ji icheek ng'olyoondoniito eng' emetap Kitim. 

2  Osisye, okweek che omenye ole po ngeguut; ne ki ibun tuguuk chemung'arainigap Sidon, che kilong'une nyanjet. 

3  Keljinennyi ko ki iyoteetap Sihor ne ki punu peek che chaang', nooto ko kesisyetap aineet; ak ki ye mi ole keyae mung'aaret ne po pororyosyek. 

4  Ililan, ee Sidon, amu kagong'alaal nyanjet, irimeetap nyanjet kole: “Tom anyooru ng'wanindo anan asigisye, tomo abai murenik anan pergeinik.” 

5  Ye iit ng'aleek Misiri, konyooru icheek ng'wanindo ne oo miising' eng' ng'aleegap Tyro. 

6  Olande Tarsis; oteiye, okweek che omenye ngeguut. 

7  Tos nganaseng'wong' ni ne po poiboiyet, ne ki mi kobooch keny, ne ki imut keelyekyik kwo ole loo? 

8  Ng'oo ne ki chop ng'olyoondoniito agobo Tyro, ne ilaakyin piik kutonook, che chemung'arainikyik ko pounik, che aldaikyik ko piik che konyitotiin che po ng'wony? 

9  Ki kochop nooto Kamuktaindet ne Toroor ne po lugoosyek, si kobiit komurwon menoteet tugul ne po toroornatet, ak koteweer piik tugul che konyitotiin che po ng'wony. 

10  Pun emeng'ung' ko uu aineet, ee cheptap Tarsis; ma itinye pireneet kogeny. 

11  Kigotokyi eunnyi nyanjet, ki kotumdum pounatosyegap laitorinik. Kigon Kamuktaindet ne Toroor ng'atuutyet agobo Kanaan, kole, keng'em irimoikyik. 

12  Ki le ma iboiboitu inyee, ee ne ii pergeiyat, cheptap Sidon ne kiusei! Ng'eet, lande, ui Kitim; ago menyooru kamuung'et agot eng' olooto. 

13  Ogeero, emetap Kaldeik; ma komi pichooto; Ki kochopchi Assyrianindet emonooto tyong'igap surkwen. Ki teech teeksosyekwak che kooen, kibut kooriikyik che po laitorinik, Ki kong'em. 

14  Oteiye, okweek melisyegap Tarsis; amu kigeng'em irimeng'wong' kigees. 

15  Tuun kiutye Tyro kenyiisyek tamanwogik tisap eng' peetuusyechooto, ko uu peetuusyegap laitoryat agenge. Ago eng' kagesunetap kenyiisyek tamanwogik tisap, koigei Tyro kiit ne uu tyendap chepkugoniot: 

16  “Nam ketubet, ak iwendote nganaseet, inyee chepkugoniot ne kigeutyenen! Tyen korur, tyen tyenwogik che chaang', si kibwaatin.” 

17  Ak ye ibata kenyiisyek tamanwogik tisabu, koityi Kamuktaindet ne Toroor pireet Tyro, si koweek konyoor mung'arennyi, si koyai kugoinatennyi kobooto laitornatosyek tugul che po ng'wony eng' emet. 

18  Ak koek mung'arennyi ak melektanyi tiliilindo eng' taitap Kamuktaindet ne Toroor: ma kigonori ama kibasei, amu punjin mung'arennyi icheek che menyei taitap Kamuktaindet ne Toroor, si koam kobiyong'so, ak kolaach ngoroik che po telunateet.

