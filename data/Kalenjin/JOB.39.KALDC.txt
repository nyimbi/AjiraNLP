1“Tos ingen peetuusyek che ye iytos sitok?
Anan igeere ye iytos kenyelok?
2Imuuchi iit arawek che tarei?
Anan ingen peetuusyek ye iytos?
3Ing'uruuktos, si koiiyo eng' aarekwak,
ak kogees ng'waninwekwak.
4Tebee chametapkei aarekwak, eegitu eng' kewanin;
pendi, ama weeksei kogeny.
5Ng'oo ne ki ityaach sigiryet ne po timiin?
Anan ng'oo ne ki ityaach ratuutigap oloitigeet?
6Che ki agoochi komeny surkwen,
ak koek ole menyei emetap muunyuk.
7Sasei polatetap nganaseet,
ama kasei waagetap chiito ne kweryei.
8Agetye parautyetap tuloonook,
ak kocheeng'oti kiy age tugul ne tuon.
9Tos cham soet koboisyeun?
Anan tos tebee ole neegitee piung'ung'?
10Tos imuuchi iratyi soet mogombet?
Anan tos piruun mbareet ne kaibat?
11Tos imang'u ineendet, amu oo kimnateennyi?
Anan tos ibagakyi poisyeng'ung'?
12Tos imang'u ineendet, ile koibun kesweguk kobwa kaa,
ak koyumji peek ole kiboorsee?
13Paibai tyondap songol kobirobirto kebebaikyik eng' lelesta;
nganda ma imuuchi kotirirenot eng' parak.
14Amu metechin mayaikyik ng'ung'unyek parak,
si kolalang'e temburyek,
15ak koutye kole tuei keeldo,
anan kotyech tyondap timiin.
16Koromjin lagokyik ko uu yo ma chechiik;
agot ngo ek puch poisyennyi, koma arageni;
17amu ki eetee Kamuktaindet utaatyet,
ama igoochi kaguiyet.
18Ago ye ing'eet met kolabat,
kororechin niito anyun paraisiit ak chiito ne laanyei.
19Tos igoochini paraisiit kimnateet?
Anan ilaakyini kaatinnyi masek che usausi?
20Tos inyee ne igoochini ineendet kotoromben ko uu chereng'endet?
Imui piich toroornatetap waagaatap seruunekyik.
21Kutei atebweet, ak kobaibait eng' kimnateennyi;
torooktoi piik che ilaachi kariik.
22Chotei kaiyweisyet, ama arageni;
ama mwee rotwetap chok.
23Poljin ineendet motyetap kipchabonik,
kobooto ng'otit ne ilyeli ak ndirit.
24Lugui emet eng' koroomnateet ak nereegek;
ama teleli eng' cheetap iryageet.
25Sait age tugul ye cheei iryageet, komwa kole, ‘Haa!’
Kasei siiptap lugeet kota komi ole loo,
polatetap kiptainik, ak waagaat.
26Tos tirirene keeret utaatyeng'ung',
ak kotokyigei kebebaikyik murot tai?
27Tos tirirene kipsiichit ng'atuutyeng'ung',
ak koteech keswennyi eng' parak?
28Menyei rwandet, ak tinyei ole rue eng' olooto,
tebee serutap koita, ak irimeet.
29Segei eng' yooto tyondanyi;
toobeni konyekyik ole loo.
30 Chuchuni lagokyik ak icheek korotiik;
ak ole mi muuswek, komi yooto agine.”