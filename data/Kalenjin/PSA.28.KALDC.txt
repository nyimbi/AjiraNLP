Saaet agobo toreteet
Tyendap Kalasunet ne po Daudi.
1Aguurin, ee Kamuktaindet ne Toroor!
Ameger itiiguk, rwandennyu, eng' komostanyu,
amu, ngot isiis eng' anee,
aige icheek che pendi keriinget.
2Kas soomutikyuk, ye ariirchinin,
ye anamjini parak eunekyuk
atokyini oldang'ung' ne tiliil.
3Amewiirta kobooto kiptengeginik,
anan kobooto che yaei yaityo;
che mwachingei kaalyeet ak piigap kokwet,
ago tinyei suryet eng' mugulelwekwak.
4 Igoochi ko uu poisyonikwak,
ko uu ole tee yaetap yautikwak.
Igoochi ko uu poisyetap eunekwak;
yookyi che nyoljin.
5Amu ma mage kiy poisyonigap Kamuktaindet ne Toroor,
anan poisyetap eunekyik,
putei `Kamuktaindet ne Toroor icheek ama koteechei kogeny.
6Iberuurot Kamuktaindet ne Toroor,
amu ki kogaswa soomutikyuk.
7Kamuktaindet ne Toroor ko kimnateennyu ak long'ennyu;
imang'u muguleldanyu ineendet.
Kigetoreta ak igasegei muguleldanyu miising';
alasu ineendet eng' tyendanyu.
8Kamuktaindet ne Toroor ko kimnateetap piikyik;
ineendet irimeetap yetunetap nenyinet ne ki kiil.
9Saru piiguk, ak iberuur poroteng'ung';
pai icheek, ak imutate agoi koigeny.