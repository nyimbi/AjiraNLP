Jeso ak kobogoryotap Samaria
1Ye kingo nai Kiptaiyat kole ki kogas Pharisaik kole ki yaei `Jeso piik koek kasubik ak kobatisani che siirei che ki ibatisan Johana 2(ago ma Jeso ineendet ne ki ibatisanisyei, ago kasubikyik), 3kong'eet eng' Judea, kwo kogeny Galilaya. 4Ak ki kanyool kobun Samaria.
5 Ki it anyun nganaseet ne po Samaria, ne kiguure Sykar, ne neegitee kooret ne ki igoochi Jakobo weeriinnyi Joseph: 6ak ki mi olooto keriingetap peek ne po Jakobo. Kitebyei anyun Jeso eng' ye neegitee keriingetap peek, amu ng'etatetap pandanyi. Ki olo po sait lo.
7Ki nyo kobogoryot ne po Samaria kosiil peek: koleenji Jeso, Inaga aee. 8Amu kigaba kasubikyik nganaseet koal amitwogik.
9 Ki leenji anyun kobogoryot ne po Samaria, Katepto ano si isooma peek che iee, ak inyee ko ii Yahudyot, ak anee ko aa kobogoryotap Samaria? (Amu ma namegei Yahudik ak Samarik.) 10Kowolji Jeso koleenji, “Nda kengen konunetap Kamuktaindet, ak ineendet ne kalenjin, ‘Inaga peek aee,’ ta kaisoom ineendet, ak ta kagogoonin peegap saboon.” 11Koleenji kobogoryot, Kiptaiyat, metinye kiit ne isiile, ak loo keriinget: inyoorchini ano anyun peechooto po saboon? 12Ii oo inyee eng' kwandanyo Jakobo, ne ki koonech keriingoni, ne kiee ineendet ak weeriikyik, ak tuukyik? 13Kowolji Jeso koleenji, “Age tugul ne eei peechu kota koamei melel kogeny: 14ago age tugul ne eei peek che agoochini koma koamei melel agoi; ago egu peek che agoochini kondap peek eng' ineendet, che kuutu agoi saboondap koigeny.” 15Koleenji kobogoryot, Kiptaiyat, inaga peechooto, si ma koama melel, si ma anyoone asiile peek eng' oli loo. 16Koleenji Jeso kobogoryondonooto, Ui, iguur manong'otyondeng'ung', ak obwa yuto.
17Kowolji kobogoryot koleenji, “Ma tinyei manong'otyot.” Koleenji Jeso, “Kaimwa komyee ile, ‘Ma tinye manong'otyot’, 18amu ki otebi ak manong'otaik muut; ak ineendet ne omi tuwai nguno koma manong'otyondeng'ung': kaimwa anyun iman niito.” 19Koleenji kobogoryot, Kiptaiyat, kaageer ale ii maotyo. 20Ki saaei kwanisyekyok eng' tulwooni; ak oleen okweek, Jerusalem ole kanyool kosaae piik.
21Koleenji Jeso, Kobogoryondoni, iyana, nyoonei sait, ye ma kosaae Kwanda eng' tulwooni, anan eng' Jerusalem. 22Osae ne mongen: kisaae acheek ne kingen: amu punu yetunet Yahudik. 23Ago nyoonei sait, ak kagoit nguno, ye saaei Kwanda saaik che po iman eng' Kabuuset ne Tiliil ak imanit: amu cheeng'oti Kwanda che uu chooto koek che saaei ineendet. 24Kamuktaindet ko kabuuset: ak kanyool kosa ineendet eng' kabuuset ak imanit che saaei ineendet. 25Koleenji kobogoryot, Angen ale nyoonei Mesia (ne keguure Kristo): ye nyo ineendet, komwaiwech tuguuk tugul. 26Koleenji Jeso, Aa ineendet ne ang'alaalun.
27Ki pwa anyun kasubikyik; ak ki kwong'yo amu ki ng'alaali ak kobogoryot; ago ma mwachi chii kole, “Icheeng'e nee? Anan, Kalya si ong'alaal ak ineendet?”
28Ki pagaakta anyun kobogoryot tereennyi po pei, ak kwo nganaseet, ak komwachi piik koleenji, 29Obwa ogeer chiito ne kamwaiwo tuguuk tugul che ki ayai atkinye kora: tos Kristo niito? 30Ki mong' anyun eng' nganaseet kobwa ole mi ineendet.
31Kingo ta kobwanei, kosoom kasubikyik, kole, “Rabbi, amisye.” 32Ago ki leenji icheek, “Atinye amitwogik che aame che mongen.” 33Koleenjigei anyun kasubikyik, “Tos kagoipchi chii kiy ne amei?” 34Koleenji Jeso, “Amitwogikyuk ko ayai mageetap ineendet ne ki iyookwo, ak ageesu poisyennyi. 35Momwae okweek ole, ‘Ta komi arawek ang'wanu, si koit kesisyet?’ Ogeero, amwaiwok ale, ‘Ong'eet met, ak ogeer mbareenik ole kagoleelagitu, kagoyam keges. 36Ineendet ne kesei kotaachei melekto, ak koyumi logoek che po saboondap koigeny; si koboiboitu tuwai ne koolei ak ne kesei. 37Amu po iman mwaoni eng' ni, kolei age, kogesei age. 38Ki ayooktook oges che ki ma onyalilji: kigonyalilji alage, ak kaonam okweek uuindap poisyennywa.’ ”
39Ki iyan anyun ineendet Samarik che chaang' che po nganasanooto amu ng'olyootap kobogoryot, ne kibaoryan kole, “Kamwaiwo tuguuk tugul che ki ayai atkinye kora.” 40Nooto anyun, ye kingo pwanji ineendet `Samarik, kosoom kole kotebi kobooto icheek; ak ki peni olooto peetuusyek aeng'. 41Ak ki iyan alak che chaang' amu ng'olyoondennyi; 42ak ki leenji kobogoryot, “Kiyani nguno, ma amu ng'alaaleng'ung': amu kagegasyige; ak kingen iman keele niito ko Yetindetap ng'wony.”
Kosoobi Jeso weeriitap kiboityotap kaplaitoryat
43Ak kingo pata peetuusyechooto aeng'u kong'eet eng' olooto kwo Galilaya. 44 Amu kibaoryan Jeso ineendet kole, “Ma tinyei maotyondo teegisto eng' emennyi.” 45 Ak kingo nyo anyun Galilaya, kotaach ineendet piigap Galilaya, ko kagogeer tuguuk tugul che ki yai ineendet eng' Jerusalem eng' igoorto: amu kigaba ak icheek igoorto.
46 Ki nyo anyun ineendet kogeny Kana ne po Galilaya, ole kiyae peek koek divaik. Ak ki mi kiboityot age ne po kaplaitoryat, ne ki myani weeriinnyi eng' Kapernaum. 47Ye kingo kas kole kagomong' Jeso eng' Judea konyo Galilaya, kwo ole mi ineendet, ak ki soom kochoorgei, kosoop weeriinnyi; amu ki neegit kome. 48Koleenji anyun `Jeso ineendet, Ngot ko mogeer kaboorunoik ak kwang'utik, koma koi oyan matiny. 49Koleenji kiboityondonooto, Kiptaiyat, chooruge kotom kome lakweennyu. 50Koleenji `Jeso ineendet, Ui inyee; sabei weeriing'ung'. Koyan anyun chiichooto ng'olyoot ne kamwachi Jeso, ak kwo. 51Ak ye kita kochoortagei, kotuiyo ak otwogikyik, ak koleenji, Sabei weeriing'ung'. 52koteebee anyun kole kogaigaitu kotya. Koleenji anyun pichooto ineendet, Kobagaakta eseet ineendet amut sait tisap. 53Konai anyun kwanda kole ko sainooto ne komwachin Jeso koleenjin, Sabei weeriing'ung': ak ki iyan ineendet ak koonnyi komugul. 54Nooto kaboorunet ne po aeng' ne ki yai Jeso kobooch ngo mong' eng' Judea konyo Galilaya.