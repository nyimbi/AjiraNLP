Kabookyinosyegap Bakkides ak Alkimo
1Eng' kenyiitap pogol agenge ak konom, ko ki inaam panda Demetrios weeriitap Selukos kong'etee Rome, koba eng' meliit ak murenik che ng'ering' agoi nganaseet ne neegitee nyanja, ak eng' yooto kotoi kolaitoran. 2Ye kingo chutei kap laitoryat, ne po aguiywogikyik, konam lugeet Antiokas ak Lusias si komutyi ineendet. 3Ak ye kingo naak yaityoni eng' ineendet, kole, “Amogany ageer togoochikwak!” 4Ara ki par icheeget lugeet, ak konam Demetrios ng'echerennyi eng' laitornatet ne po emennyi.
5Ak ki pwanji ineendet kibetotinik ak piigap Israel che ma tinyei kayanet age tugul eng' kamuktain; ki indochin Alkimo ne ki machei koek tisiindet ne oo. 6Ki ipchi laitoryat kaimutichu agobo piik: “Ko kong'em Judas ak tupchosyekyik choronoguk tugul, ak kogoyestech eng' emennyo. 7Ara anyun, iyookte chii agenge ne itinyeen kayanet; ngwo ineendet ak kooro ng'emisyet ne ko koipchech Judas ak emetap laitoryat, ak ingogoochi kergong'yet ineendet icheek ak tugul che igoochin toreteet.”
8Ara ki lewen laitoryat Bakkides, agenge eng' choronogap laitoryat, kandoindet ne po matweet ne sirei Aineet; ki chii ne oo eng' emet ak ki kasei iit laitoryat. 9Ki iyookto ineendet kobooto Alkimo nooto ki ma koywei kamuktain, ak ne ki yai koek tisiindet ne oo; ak kong'at ineendet kowech mugetuut eng' pororyetap Israel. 10Ki pa anyun ak koweek ak kimnateet ne oo kochut emetap Judah; ak ki iyookto che ibei logoiywek koyokyi Judas ak tupchosyekyik koibei logoiywegap kaalyeet nganda ki ma kolitit. 11Ago ma igoochi kamanuut logoiywekwak, amu ki keer kole kagobwa ak kimnateet ne oo.
12Ak ki it siriik alak taitap Alkimo ak Bakkides komachei imanit eng' kasyinet. 13Ki che tai Hasideans eng' pororyetap Israel kocheeng' kaalyeet eng' icheek, 14amu ki le, “Kagonyo tisiindet ne salu ooreetap Aron ak lugeet, ak ma yaiywech kiy ne ya.” 15Ki ng'alaalji Alkimo icheek logoiywek che po kaalyeet ak koyasyochi icheek kole, “Ma kicheeng'e keguotenin anan ko choronoguk.” 16Ara ki iyan ineendet; ago ki nam kobookyi tamanwogik lo eng' icheek ak kobar eng' peetuunak, ko uu ng'olyoot nooto kiga kisir,
17 “Ki wiirta poorwegap kayaniik ak korotikwak,
ki tarta komuute Jerusalem,
ak ki ma komi chii ne tubei icheek.”
18Ak ki ityi kayweisyet ak arageneet piik tugul, amu ki mwa kole, “Ma mi imanda anan ko imanit eng' icheek, amu ki kobut kasyinet ak murtoennywa ne ki iyasyo.”
19Ki ng'et anyun Bakkides ak koweek let eng' Jerusalem ak komeng'iis eng' Beth-zaith. Ak ki iyookto kenam che chaang' eng' piik che kiga mwee ineendet, ak piik alak, ak kobar icheek ak kowiirchi keriinget ne oo. 20Ki itoroor Alkimo kondochi emet ak kometochi kimnateet ne toreti ineendet; yeityo koweek Bakkides kap laitoryat.
21Ki tyem Alkimo koriip tiseinatennyi, 22ak ki pwa komastanyi icheek tugul che ki imi piikwak. Ki nyoor konom emetap Judah ak koyai ng'emet ne oo eng' Israel. 23Ak ki iro Judas yautik tugul che yach che ki yachi Israel Alkimo ak tugul che ki mi ak ineendet; ko ki oo kosiir che kiga koyai pororyosyek alak. 24Ara kiwa anyun Judas komanda ak kochut matwesyek chooto tetegei ak Judea si kowekyi mugetuut icheek che kiga mweiso ak koteer icheek che ki mi nganaseet koma manda ak koba emet. 25Ye kingo keer Alkimo kole ko kogimit Judas ak icheek che ki mi tugul, ak konai kole ma koi kotonon eng' tainnywa, kawek kaplaitoryat ak koipchi lembech agobo icheek.
Komi Nikanor Judea
26Ak ki iyookto laitoryat `Nikanor, agenge eng' che ki koonyiti eng' weeriigap laitorinik, ne ineendet ko ki sasei ak koma machei Israel, ak ki ng'at ineendet kong'em piik. 27Ki nyo anyun Nikanor Jerusalem ak kimnateet ne oo, ak koyokyi eng' kaberberisyet Judas ak tupchosyekyik logoiyondoni po kaalyeet, 28“Maat kobiit pooryeet eng' kwenunnyo; anyoone ak piik che ng'ering' si ketuiye kimni eng' kaalyeet.”
29Ara ki nyoonji anyun `ineendet Judas, ak kogatkei eng' kaalyeet; ago ka ki chobegei puunyoot kobookyi ak konam ineendet. 30Ki nyoonji naet Judas kole ko nyoonei Nikanor kotinyei mageet ne ya, ak ki iywei ineendet ak koeesyo kotuiyo konyil age. 31Ye kingo nai Nikanor kole ka kenai tetutyennyi, kwo konyoor Judas eng' pooryeet ne neegitee Kaphar-salama. 32Ki meiyo kiplugotinigap Nikanor che neegitee olo po pogol muut, ak korwai che ki ng'et korwachi nganaseetap Daudi.
Komachei kongelelji Nikanor Hekaluut
33Ye kingo pata yautichu, kotogosta Nikanor kwo Tulweetap Zion. Ki pwa komong' alage eng' tisiik eng' kaptisiisyo ak poisyek kogaat ineendet eng' kaalyeet ak koboorchi ineendet konunoik che kibeelei che ki kigoochin laitoryat. 34Ago kichirennji ak komurwon icheek ak kong'alaalji eng' ngelenateet, 35ak eng' nereegek koyostoji ko uu ni, “Ngot koma kigoono anam Judas eng' eunekyuk, ko ngot aweechkei achamegei, abele kooi.” Ak kimanda eng' nereegek che chaang'. 36Eng' yooto, koba tisiik ak kotonso eng' kaptisiisyo ak hekaluut; ki riiryo ak kole,
37“Ki lewen kooi keguurtoe kaineng'ung',
ak koek eng' piiguk kootap saaet ak toreteet.
38Iweekte mugetuut eng' chiichi ak eng' lugeennyi,
ak yai icheek kobutyo eng' rotweet;
ibwaat mastaennywa,
ak iyai icheek ko mata kosapcho.”
Meetap Nikanor
39Ak ki wo komanda Nikanor ak kogersach eng' Beth-horon, ak ki nyoor kimnateet kobun lugeetap Syria. 40Ki kersach Judas ak kotebi eng' Adasa kobooto piik eliphuusyek pogol somok. Ak ki sa Judas ak kole, 41 “Ye kingo ngelelso kayooktoigap laitoryat kongelelji Kamuktaindet, ko ki nyo malaigayang'ung' ak kokwer kobar eliphuusyek pogol agenge ak tamanwogik sisiit ak muut che po pororyetap piigap Assyria. 42Ara ng'em lugoni mi tainnyo ra; ngo nai chuun alage kole kago ng'alaal Nikanor koyait agobo kaptisiisyo, ak irwokyi koyamgei ak yaityennyi.”
43Ki tuiyo anyun lugoosyek eng' pooryeet eng' peetuutap taman ak somok ne po arawetap Adar. Ki king'em lugeetap Nikanor, ak ki ne tai ineendet komeei eng' pooryeet. 44Ye kingo keer `lugeennyi kole ko kome Nikanor, kowiirta kariikwak ak komweiso. 45Ki oon icheek pororyetap Judah peetuut komugul, kong'etee Adasa agoi Gazara, ak ye kingo nyonei, ko ki testai eng' kuursetap pooryeet eng' igondisyek. 46Ki mong' piik eng' meng'otosyek che po Judeah, ak ki imukta punyoot ak koweekta kotokyi che ki oonu, si komeiyo tugul eng' rotwet; ma ng'et agot agenge eng' icheek. 47Ak ki nam pororyetap Judah tuguuk che ki mi; ki til kong'et metitap Nikanor ak eutap tai nooto ki cham koyogoitoi eng' ngelelnateet, ak koip ak kobargaan eng' Jerusalem saang'. 48Ki poiboitu piik miising' ak koyai igoorwek eng' petunooto. Ki yai peetuunooto koek peetuut ne po poiboiyet. 49Ki ng'at kole peetuuni ko peetuutap igoorto kenyiit age tugul eng' peetuutap taman ak somok ne po Adar. 50Ak ki imuny emetap Judah peetuusyek che ng'ering'.