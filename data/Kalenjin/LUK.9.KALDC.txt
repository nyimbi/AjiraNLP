Koyooktoi `Jeso kasubikyik chooto taman ak aeng'
(Mat 10:5-15; Mar 6:7-13)
1Ki kuur anyun taman ak aeng' koyumgei, ak kogoochi kimnateet ak pounateet koboi oik tugul, ak kosoop che myandos. 2Ak ki iyookto koamda laitornatetap Kamuktaindet, ak kosoop che myandos. 3 Koleenji, “Amoip kiy ne po pandang'wong', agot kirokto, anan lolet, anan magatyat, anan fedhaisyek; amoibote sumotik aeng'. 4Ak koot age tugul ne omong'jini, otebee olooto agoi obe. 5Ak alak tugul che mataachak, ye omande eng' nganasanooto, olelekte temburyek eng' keelyekwok si koek paornateet agobo icheek.” 6Koba anyun kobunoot nganasook, koamdaati logoiywek che myach, ak kosaaboti eng' oldo tugul.
Kaimetapkei ne po Herod
(Mat 14:1-12; Mar 6:14-29)
7 Ak ki kas anyun kirwoogindet Herod tuguuk tugul che ki koyaak: ki iimgei miising', amu kimwaei alak kole, kagong'eet Johana eng' che ki pek; 8ak kileen alak, kogotook Elijah: koleen alak, kong'eet age eng' maotik chu ki po keny. 9Ak ki le Herod, “Ki atil metitap Johana; ago ng'oo anyun chiichi, ne agase tuguuk che uu chooto agobo ineendet?” Ak ki cheeng' kole kogeer ineendet.
Kebaei piik eliphuusyek muut
(Mat 14:13-21; Mar 6:30-44; Jhn 6:1-14)
10Ak ye kingo week che kiyooktoi, komwachi ineendet tuguuk che kogoyai. Ak ki imut icheek koba taban icheegei agoi nganaseet ne kiguure Bethsaida. 11Ago kingo nai tuiyosyek koosup: ak kitaach icheeget, ak kong'alaalji agobo laitornatetap Kamuktaindet, ak ki isoop icheek che kimachei kisoop.
12Ak ye kimachei koimen, kobwa anyun tamanu ak aeng' koleenji ineendet, Ileenji tuiyet koba, si koit nganasook ak emet, si konyoor ole ruitos, ak amitwogik: amu kimi surkwen. 13Ago ki leenji icheek, “Ogoochi okweek amitwogik.” Ak ki le, “Ma kitinye kiy kobatee magatiinik muut ak njireenik aeng'; kobatee keebe kealji amitwogik pichu tugul.” 14Amu ki olo po murenik eliphuusyek muut. Ak ki leenji kasubikyik, Ochop kotep ng'wony ak ingobeate konom. 15Ak ki yai anyun ko uu nooto, ak ki chop tugul kotep ng'wony. 16Ak ki nam magatinichooto muut ak injirenichooto aeng', ak ki inyal kipsengwet, ak koberuur, ak kotonaton; ak kogoochi kasubik si kobiit kogoochi kabuureito. 17Ak ki amis, kot kobiyong'so: ak ki kiyum katuganik che ki ng'et eng' kererutik, ak ki ek kereboonik taman ak aeng'.
Kong'aanyei Petero kole Jeso ko Kristo
(Mat 16:13-19; Mar 8:27-29)
18Ak ye ki saaei ineegei, ko ki mi kasubik kobooto ineendet: ak kiteebe icheeget koleenji, “Mwaei tuiyosyek kole aa ng'oo?” 19 Ak ki wolji icheek koleenji, “Leen Johana Kabatisanindet; koleen alage, Elijah; koleen alak, kagong'eet maotyot age eng' chu ki po keny.” 20 Ak ki leenji icheek, “Ago oleen okweek aa ng'oo?” Ak ki wol Petero kole, “Ii Kristo ne po Kamuktaindet.”
Komwaei Jeso agobo meennyi ak ng'eetyeennyi
(Mat 16:20-28; Mar 8:30-9:1)
21Ago ki itigon icheek, ak kong'at koleenji, amomwachi chii ng'olyoondoniito; 22kole, “Kanyolji Weeriitap chii konyalil eng' tuguuk che chaang', ak koeesyo poisyek ineendet ak tisiik che eecheen ak siriik, ak kebar, ak king'eet eng' peetuutap somok.” 23 Ki mwachi tugul koleenji, “Ngo machei chii age tugul kosubwo, ko ingoeesyogei, ak koip kimurtoiyondennyi peetuut age tugul, ak kosubwo. 24 Amu age tugul ne machei kosar saboondanyi kobeeti; ak age tugul ne ibeeti saboondanyi agobo anee, ko nooto ne saru. 25Amu keljin nee chii, ngo nyoor ng'wony komugul ak kobeetkei anan kerebe saboondanyi? 26Amu age tugul ne ililanjino ak ng'aleekyuk ko tuun ililanjin agine Weeriitap chii chiichooto, ye tuun nyoonei eng' toroornatennyi, ak ne po Kwanda, ak ne po malaikaisyek che tiliileen. 27Ago amwaiwok iman ale, miitei alak eng' che tonondos eng' yuto che ma koi chamcham meet matiny, kot kogeer laitornatetap Kamuktaindet.”
Waletapkei ne po Jeso
(Mat 17:1-8; Mar 9:2-8)
28 Ak kingo keskei olo po peetuusyek sisiit, kobooch ngo mwa ng'aleechooto, komut Petero ak Johana ak Jakobo, kotogosta tulweet koba kosa. 29Ak ye kita kosaaei, kowalak itoondap togeennyi, ak koleelagitu ngoroikyik kot koliil piich. 30Ak ogeero, ki ng'alaalyo ak `ineendet piik aeng'u; ki Musa ak Elijah; 31che ki kotook eng' liilindo, ak kiga ng'alaal agobo meennyi ne kimachei kosulda eng' Jerusalem. 32Ak kiga pirto met Petero kobooto icheeget che ki mi ak ineendet: ago ye kingo kos, kogeer liilindanyi, ak pichooto aeng' che kitonondos kobooto ineendet. 33Ak ye kimachei koobeesyo ak ineendet, koleenji Petero Jeso, Kaneetindoni, myee amu kimi yuto: si keteech keryosyek somok; neng'ung' age, ko po Musa age, ko po Elijah age: kimwaei ama nai kiit ne mwaei.
34Ak ye kita komwaei tuguuchuuto, konyo pooldet, ak kotuch icheeget: ak ki iyweis ye kingo chut pooldet. 35 Ak ki mong' kutit eng' pooldet, ak kole, “Ni Weeriinnyu, ne ki alewen; ogas ineendet.” 36Ak ye kingo pata kutinooto, kotook Jeso ineegei. Ak kosiisyo anyun, ama mwachi chii eng' peetuusyechooto kiit age tugul ne kiga kogeer.
Kisoobi weeriit ne tinyei tamirmiryet ne murwon
(Mat 17:14-18; Mar 9:14-27)
37Ak peetuut ne ki isubi peetuunooto, ye kingo choorugei eng' tulweet, kotuiyo ak ineendet tuiyet ne oo. 38Ak ogeero, kibol chiito age eng' tuiyet, kole, “Kaneetindoni, asaain ale, riiree weeriinnyu; amu ki kisich ineegei: 39ak keero, namei ineendet tamirmiryet, ak koma tyanit kowaach; ak kobirabirto kot kobun pugat kutinnyi, konyalili miising' ama chamei komanda. 40Ak koariirchi kasubiguk ale koon; ago ma imuuch.” 41Ak ki wolji Jeso koleenji, “Ee ibini ma tinyei kayaneet ak komaasat, atebye kobootok, ak amuitoi agobo okweek kot kotyanit? Imutu weeriing'ung' konyo yu.” 42Ak kingo ta konyonei, kowiirchi ng'wony oindet ineendet ak kobirabirto miising'. Ago ki kergong' `Jeso tamirmiryet ne murwoon, ak kosoop lakweet, ak koweekyi kwanda. 43Ak ki kwong'yo tugul agobo ooindap Kamuktaindet.
Komwaei Jeso kogeny agobo meennyi
(Mat 17:22-23; Mar 9:30-32)
Ago kingo ta kokwong'dos tugul agobo tuguuk che kayai Jeso, koleenji kasubikyik, 44“Ongochut ng'aleechu iitiikwok: amu tuun kigoitoi Weeriitap chii kwo eunegap piik.” 45Ago ma iguiyo icheek mwaonooto; kiung'ak eng' icheeget, si ma nai: ak ki iywei koteebe ineendet agobo mwaonooto.
Ng'oo ne oo?
(Mat 18:1-5; Mar 9:33-37)
46 Kotoi anyun koteebegei kole, ng'oo ne egu ne oo eng' acheek? 47Ak kingo nai Jeso kabwaatutigap mugulelwekwak, konam lakweet ne ming'in, ak konde ye neegit ineendet, 48 ak ki leenji icheek, Chii age tugul ne taachei lakwani ming'in eng' kainennyu ko kataacha: ak chii age tugul ne taacha ko kataach ineendet ne ki iyookwo: amu ineendet ne ming'in eng' okweek tugul, ko nooto ne oo.
Tebutyetap Johana
(Mar 9:38-40)
49Ak ki wolji Johana koleenji, “Kiptaiyandani, kogigeer chii ko oonei oik eng' kaineng'ung'; ak ko ki etee, amu ma kibendoti tugul.” 50Ago ki leenji `Jeso ineendet, “Amoete ineendet; amu ineendet ne ma kirindook ko neng'wong'.”
Koesyoi piigap Samaria kotaach Jeso
51Ak ye ki neegit miising' koit peetuusyek che kitaage ineendet eng' parak, ko ki iljigei kotokyi togeennyi Jerusalem; 52koyookto che ibei ng'aleek koba kondoe ineendet: koba anyun, komong'ji nganaseet age ne po Samarik, ak kochopchi oldo. 53Ak ma taach ineendet, amu kiga kotokyi togeennyi Jerusalem. 54 Ak ye kingo keer nooto kasubikyik Jakobo ak Johana, koleenji, Kiptaiyat, tos imache keng'at maat kochoorgei eng' kipsengwet, si kowong' icheeget (ko uu ye ki yai Elijah)? 55Ago kiweleljigei icheek, ak koger kong'. 56Koba anyun nganaseet age.
Che nyoljin koek kasubik
(Mat 8:19-22)
57Ak kingo ta kobendi eng' ooreet, koleenji chiito age, Asubun eng' oldo tugul ole iwendi. 58Koleenji Jeso ineendet, Tineyi lelwek keriingonik, ak kotinyei toriitik che po parak kesonok; ago ma tinyei Weeriitap chii ole indoi metinnyi.
59Ak ki leenji age, Isubwo. Ago ki leenji chiichooto, Kiptaiyat, chamwo awo korook atup abba.
60Ago ki leenji, Pagakte che pegu kotup chechwaak che pegu; ago ui inyee ak iamdaate ng'aleegap laitornatetap Kamuktaindet.
61Kole age agine, Tuun asubun, Kiptaiyat; ago chamwo korook awo agoochi piigap koonnyu saisere. 62Ago ki leenji `Jeso ineendet, Ma mi chii ne namei mogombetap tuuga, ak koguskong' kogeer let, ne nyoljin laitornatetap Kamuktaindet.