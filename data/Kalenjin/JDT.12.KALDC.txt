Ko tootap Holofene Judith
1Ki ng'at kemut ineendet konyo ko ole cham kegonoree tuguuk chooto ki amisyee che ki kiyae fedha, ak kong'at kora kechopchi meset ne po amitwogik kobooto amitwogik che teer teer ak divaik. 2 Ago ki le Judith, “Ma koi aam chooto amu egu kanaguut; ago atinye ye yamo eng' tuguuk che kaibu.” 3Koleenji Holofene ineendet, “Ye kabek che keibu, ibwaati ile kinyoorchini ano che uu chooto? Amu ma mi piiguk yu agot agenge.” 4Kowol Judith kole, “Kotee isabe, kiptaiyannyu, ma koi paisye kot korer tuguuk che tinyei koma yai eng' eunnyu magennyi Kiptaiyat.”
5Ki imut kiboitinigap Holofene ineendet konyo emait oriit, ak ki ru ago kemoi kween. Ye kingo it koegat eng' riipseetap karon, kong'et ineendet 6ak koyokyi logoiyondoni Holofene: “Ngo ng'at Kiptaiyannyu kechamji kiboityong'ung' kwo saang' ak kosa.” 7Ki ng'at anyun Holofene ribiikyik ko mat koete ineendet. Ki ng'et Judith eng' kampi peetuusyek somok. Ki cham kwendi kemout age tugul atebweetap Bethulia, ak kouungei eng' aineet nooto mi kampi. 8Ye kingo tar kounegei, kosa Kiptaiyat Kamuktaindetap Israel kong'atyi ineendet ooreet ne ibelisye piikyik. 9Yeityo kotiliilgei ak kotebi eng' emait agoi koam amitwogikyik eng' kaskaleny.
Komi Judith igoorto
10Eng' peetuutap ang'wan, ko ki chop igoorto Holofene kochopchi toretikyik kityo, ama kuur agot agenge eng' kiboitiinikyik. 11Koleenji Bagoas, kimonjororyot ne kitononjin tuguuk chooto che chik ineegei, “Uui igimkim kwonyo po Yahudik nooto iriibe konyo ole ki mi si keamisye ak keesye tugul. 12Amu egu tabaguut ngot kemete kwony ne uu ni kwo ama ruiyo ak chii. Ngot koma kisach, ko agoi kororechech.”
13Ki wo anyun Baogas eng' ye ki mi Holofene ak ip koleenji Judith, “Oiye mat koeesyo tye ne karaaran ko uu ni konyo kaplaitoryat si kegoochi kondit eng' tainnyi ak kobaibaitkei eng' eiseetap divaik ak acheek, ak koigeit rani ko uu kwony agenge ne po piigap Assyria chooto poisyei eng' kaplaitoryat Nebukadnezar.” 14Kowol Judith kole, “Tos aa ng'oo si aeesyo kiptaiyandennyu? Kiit age tugul ne ibaibai ayachini ak egu poiboiyennyu agoi peetuutap meennyu.” 15Ki wo anyun kolaach ngoroik che nyoljin kwony. Ki indo cheplakwennyi ne po poisyo ak koitochi ngoryeetap keechiir nooto ki kaigoochi Bagoas si kobaisyen kotugul ya amisyei. Ki iito ngoryonooto eng' taitap Holofene.
16Ki nyo anyun ak kotep ng'wony. Ki cham muguleldap Holofene ineendet ak kong'etyi ma amu kiga kogen kasar ne saachei ineendet, kong'etee peetuut nooto tai ko keerei ineendet. 17Koleenji anyun Holofene ineendet, “Eise ak ibaibaigei kobootech!” 18Koleenji Judith, “Aeesei eng' poiboiyet kiptaiyandennyu, amu rani ko peetuutap kamanuut eng' sabeennyu tugul.” 19Ki nam chooto kigachop cheptonyi ne po poisyo ak koam ak koeiso eng' taitap Holofene. 20Kiboibochi Holofene ineendet, ak koe divaik che chaang' miising' kosiir che ki koe eng' peetuut agenge kong'etee sigennyi.