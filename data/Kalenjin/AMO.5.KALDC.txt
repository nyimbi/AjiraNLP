Riirek agobo Israel
1Ogas ng'olyoondoni amwae eng' riirek agobo okweek, ee kootap Israel.
2Kagobut, ma kong'eetei kogeny,
pergeiyatap Israel;
kagewiirta eng' emennyi,
ma mi chii ne ing'eeti.
3Amu mwaei Kiptaiyat Kamuktaindet ne Toroor kole:
“Nganaseet ne kocham komandoe piik eliphuut
kong'etyin pogolu,
ak ne kocham komandoe piik pogolu
kong'etyin tamanu.”
Ng'etyin chooto tugul kootap Israel.
Kuurset kowalak Israel
4Amu mwachin Kamuktaindet ne Toroor kootap Israel kole:
“Ocheeng'a si osapche!
5Amocheeng' Bethel,
anan obe Gilgal,
amosiirte obe Beer-sheba.
Amu kiluulei iman Gilgal,
ak koek puch Bethel.”
6Ocheeng' Kamuktaindet ne Toroor si osapche,
si ma lal ko uu maat eng' kootap Joseph,
ak kobeel Bethel kogees, ama piitu chii ne imisi.
7Ee okweek che oweechi kirwooget koek ng'wonet,
ak owiirchini ng'wony imanda!
8 Ineendet ne yaei Koremerik ak Kapsomoguk,
ak kowalei mesundeito ne nyigiis koek karonet,
ak koyaei peetuut koek kemoi;
ineendet ne kuurei peegap nyanjet,
ak koroong'ji ng'wony;
Kamuktaindet ne Toroor kainennyi;
9ne ipchin che kiimeen ng'emisyet koche,
si konyonji ng'emisyet irimeet.
10Wechei icheek ineendet ne kerei kong' eng' ormariichet,
ak kowechei icheek chiito ne mwaei che litit.
11Amu ki otyechatyech kibananook,
ak omage icheek peek eng' kimnateet.
Ki oteech anyun kooriik eng' koik che ki kiwai,
ago momenye koorchooto;
ki omiin mbareenik che korooron che po sabibuk,
ago moee divaikwak.
12Amu angen ole tee chaang'indap pistaosyekwok
ak ole tee ooindap tengekwogikwok;
okweek che onyalili piik che po iman,
che otaache tuguuk che po kagaigaet,
ak omaasi che ma tinyei kiy eng' ormariichet si ma nyoor imandanywa.
13Siisei anyun ne ng'oom eng' peetuusyek che uu chooto;
amu yaacheen peetuusyechooto.
14Ocheeng' che myach ak koma yaityet,
si osapche;
si kotep kobootok Kamuktaindet ne Toroor, Kamuktaindet ne po lugoosyek,
ko uu ye omwae.
15Owech yaityet ak ocham che myach,
ak ogimiit kirwooget eng' ormariichet;
abeere imuuchi koriiree Kamuktaindet ne Toroor, Kamuktaindet ne po lugoosyek,
che ki ng'et che po Joseph.
16Mwaei anyun Kamuktaindet ne Toroor, Kamuktaindet ne po lugoosyek,
ineendet Kiptaiyat, kole,
piitu kateeiyet eng' ortinwek tugul che paraen;
ak komwa eng' ortinwek tugul kole, pwo! pwo!
Ak koguur kabatindet konyo koriir,
ak koguur che ingen koteiyo, koriiryo.
17Ak kobiit riirek eng' mbareenik tugul che po sabibuk;
amu abune kwenung'ung',
mwaei Kamuktaindet ne Toroor.
Peetuutap Kamuktaindet ne Toroor
18Pwo eng' okweek che omache peetuutap Kamuktaindet ne Toroor!
Amu nee si omache peetuutap Kamuktaindet ne Toroor?
Mesundeito peetuunooto, ma lapkeiyet;
19ko uu ye kamwee `chiito ng'etundo,
ak kotuiye magalaluut;
anan ko uu chii ne kawo ko ak kotiing'e eunnyi inaat,
ak kosus ereneet ineendet.
20Tos ma imenitu peetuutap Kamuktaindet ne Toroor ama lapkeitu?
Ee, imenitu miising' ama mi kaluunet.
21Aweche, asase igoorwekwok,
amabaibaitune tuiyosyekwok che po kaming'inetapkei.
22Ee, agot ngo koono kagoochinoikwok che kibeelei ak kagoochinoikwok che po peek che ng'ootiin,
ko mataache;
ak kagoochinoikwok che po kaalyeet, che po che kiyagi che akwaen
koma iiti.
23Oistoena cheetap tyenwogikwok;
amu ma mache agas anyinyindap kibugandinikwok.
24Ago ingoroot kirwooget ko uu peek,
ak ingoroot imanda ko uu aineet ne nyiitaat peek.
25Ee kootap Israel, tos ki ma oibwa tiseiywek ak kagoochinoik eng' surkwen kenyiisyek artam? 26Ee, ki oeet Sakut laitoryandeng'wong', ak Kaiwan kanamonikwok, kecheiyatap kamuktaindeng'wong', che ki oyachigei. 27Agoitook anyun keluulok, kimutak osiir Damasko, mwaei Kamuktaindet ne Toroor, ne kainennyi ko Kamuktaindet ne po lugoosyek.