Keetee Yahudik saaennywa
1Ki ne maloit, koyook laitoryat kandoin agenge ne po Athens inyo kooro kole kabisto Yahudik kasubeet ne po ng'atuutigap aguiywogikwak ak si ma tebiso kosupkei ak ng'atuutigap Kamuktaindet. 2Ki machei kooro kole ka imurwon hekaluut eng' Jerusalem ak ko kuree hekalunooto hekalutap Zeus kamuktaindetap Olimpios. Ki kuree hekaluut nooto ki mi Gerizim hekaluut ne po Zeus chorweetap punootik, ko uu ole ki ingendo piik che ki menyei olooto. 3Ki ng'waan ak ko oo kabookyinetap ne ya. 4Ki kanyi hekaluut choorseet ak ng'aalseet ne po piigap pororyosyek alak che ki cham koboiboigei ak chepkugonik ak koruisoot ak kwonyiik eng' oldo ne itabanaat. Ne sire tugul, ko ki ipu tuguuk che ki ma konyolu koek tiseiywek. 5Ki kanyi kot koluum kapkorosuut konunoik che ng'woneen che ki etan eng' ng'atuutik. 6Ki mata komuuchi piik koriip sabato anan igoorwegap aguiywogikwak, anan kong'aanygei kole Yahudik icheek.
7Ki cham ye mi igoortap sigeetap laitoryat eng' kila arawet, ko ki kimut Yahudik eng' ng'wanindo si kogoito tiseiywek; ak ye ki kiboiboenjin igoortap Dionisos, ko ki cham keyaei icheek kolach kutonogap sogeek ak koba kosubegei eng' kondit ne po Dionisos. 8Kosupkei ak ng'olyoo ne po piigap Ptolemais ko ki kigoito ng'atuutyet kegoochi nganasoogap Yunanik che neegityin keele magaat kosup ak icheek magutichooto kotinygei ak Yahudik; keyai icheek kogoito tiseiywek, 9ak kole kebar icheek che eesyoi kosup atebeetap Yunanik. Ki togu eng' chii tugul anyun nyalilda ne ki ityi icheek. 10 Ne po kaaroret, ko ki kimut kwonyiik aeng' amu ki imuratan lagokwak. Ki kimutat icheek koyoom nganaseet tugul kotinyei lagokwak ko kasangininnyo eng' kinaikwak, yeityo kewiirta icheek kochumukta eng' ng'ootweet. 11 Ki king'wektochi Philipu alak che ki kaituiyogei eng' kebenonik che ki neegiten komachei kole koriip peetuut nooto po tisap eng' ung'oot ak kebel tugul amu ki kirinda icheek kayanennywa ne ma eetkei. Nooto ko kosupkei ak kayanennywa agobo peetuut ne itabanaat.
Kimnateet kobun kaimutik
12Agiili icheek che somani kitabuuni ko mat koiimgei agobo kaimutichu. Ngo moong' icheek kole pirutichu ko ki kichop ma keele si kong'em, ago kolitit piikyok. 13Ne iman, ni ko kaborunet ne po aiyebindo ne oo si ma tebi ngelelik koigeny icheegei, ago si kegoochi kergong'yet koma raany. 14Eng' pororyosyek alak, koogeni Kiptaiyat eng' muitaet si kobir icheek agoi koit kaaragendoetap lelutikwak; ma uu nooto ole iptech acheek 15si ma iwekwech mugetuut tuun ko kagoit lelutikyok koindonywa. 16Ara anyun, ma iweektoi rireenennyi eng' acheek. Nganda ilititenech korotwo, koma metoi piikyik. 17Ngo ek ne kagemwa kabwaatut; ki testai ak atindyot eng' nwogindo.
18Ki eng' yooto, ko ki kigimityin Eleazar, ne ineendet ko ki agenge eng' siriik ne ki mi ng'echereet ne mi parak, poiyo ne kiga koba kenyiisyek ak kotinyei teegis koyaat kutinnyi ak koam pendap ngurueet.
Pareetap Eliazar
19Ago keereet ne ki iro kole kaigai kotaach inee meet eng' kondit kosiir sabeet eng' kanyaaret, ko ki wo ineendet yooto po kanyaliilet ak kong'ututa peenyooto. 20Ki yai ko uu ye magaat kwo chii ne tinyei nyiganateet, koeesyo tuguuk che ma nyolu ichamcham, agot eng' atebetap kotugul. 21Ki ng'eetyo che ki tononjin tiseiywondonooto ki ya ak komut chiichooto kwo taban amu ki choronoi ak ineendet, ak komwachi eng' ung'oot kole koip pendonyi si keboisyee, ak koyaigei ko uu ya amei pendo ne po amitwogigap tiseiywek nooto ka kang'at laitoryat. 22Ki mwaachi ko uu nooto koleen tamangap kesar eng' meet, ak keriip komyee amu chorwandinywa ak icheek. 23Ago eng' tileet ne po kamanuut, ne yameigei ak kenyisyekyik ak teegisto ne po kenyisyekyik che kagochang'a ak amu kalwalek che kinyoor kot konyool ak sabeennyi ne ititaat agoi kong'etee koming'in, ak ne oo miising' ko amu kosupkei ak konunetap ng'atuutyet ne Tiliil kobun Kamuktaindet, kong'ang'dagei eng' chokyinet koleenjin kewiirchi inee oldap che ki kobek.
24Ki mwa kole “Keneetapkei koma yamegei ak kasartanyo ne po sabeet, amu imuuch kobwaat icheek che mengech kole ko kwo Eleazar eng' kenyiinnyi ne po tamanwogik sogool koyan kayanet ne ter, 25ak eng' kaberberisyennyu, aleen atasap kitigin, kemut icheek kimaas agobo anee, ye ki amurwon ak aipchigei kalilanet eng' oosindanyu. 26Agot ngo amuuchi achililee kanyaliiletap kipkosabei eng' ra, ko nga sap anan amee, koma chililee eunegap Ne po Kamuktaet. 27Ara anyun eng' nyiganateet agoito sabeennyu eng' nguno, ko agoi abaru kamanuutyetap osindanyu 28ak ametochi icheek che mengech kaaroret ne po keme meet ne myee eng' chameet ak eng' teegis agobo ng'atuutik che ki ywei ak kotiileen.” Ye kingo kagomwa niito, kwo kotaberchigei oldap kanyaliilet. 29Ki ng'etyo icheek chooto ki ibaru kole ting'een ineendet chameet ak kowalagis ak koboor sasisyet, amu ng'aleek chooto ki mwa ko ki iiywek eng' tainnywa. 30Ye kingo neegit kome amu wiireet, ko tigen ak kole: “Taagu eng' kabwaatutik che tiliileen che po Kiptaiyat kole, nganda ta kagesorwa eng' meet, ko amuitoi ng'wanindo ne oo eng' poortonyu agobo pireet, ago eng' muguleldanyu ko abaibai anyoor ng'wanindo agobo tuguuchu amu aiywei ineendet.”
31Ara anyun eng' ko uu niito ko ki me ak kometo eng' meennyi kaaroretap teegis ak kabwaatutyet ne po nyiganateet, meleen eng' icheek che mengech kityo, ago eng' chaang'indap piik che po emennyi.