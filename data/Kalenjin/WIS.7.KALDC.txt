Solomon ko kipkosabei
1Aa kipkosabei, ko uu chii age tugul,
iyoteetap kipkosabei ne tai ne ki kiyae ng'ung'unyat.
Ki kimimia aek panyeek eng' moetap kamennyu,
2ole ki kibircho korotik eng' arawek sogool asi asich poor,
kobun keswootap chii ak poiboiyetap katunisyet.
3Ak ki ngesicho, atau abuus ko uu chii tugul,
ki aitu ng'wonduni ole kisikyin chii tugul,
tuugeet ne tai ne kibunwo ko riirek ko uu chii age tugul.
4Ki kitugeno ngoroik ak keriibo.
5Ma mi laitoryanda ne ki toi sabeet eng' oor age ne teer;
6amu mi kurgeet agenge ne mong'jinee tugul sabeet,
ak mi agenge ne kimandae.
Chamei `Solomon Utaatyet
7 Ki asaa anyun, ak ki kigoono kaguiyet;
ki aguur Kamuktaindet, ak ki nyoonjo saboondap utaatyet.
8Amang'u utaatyet kosiir kirokto ne po kirwooget ak pounoteet,
ak aiitii mogornatosyek ko uu puch ngayanie ineendet.
9Ama ayanie inee koik che po kamanuut
amu kergei thahabu ak ng'aniek che tutigin eng' konyekyik
ak kogergeit fedha ak menet eng' tainnyi.
10Achamei ineendet kosiir chametapkei ne po poorto ak karaaranindo,
ak ki alewen asich inee kosiir asich lapkeiyet,
amu ma pegu lapkeiyennyi.
11Pwonjino tuguuk tugul che korooron kobooto ineendet,
ak eng' eunekyik kobwanjino mogornatosyek che ma iitoksei.
12Ki abaibaenji chuuto tugul, amu ki indochin `utaatyet icheek;
ago ki ma nai ale utaatyet ko kamennywa.
13Ki aneetkei koma mi ng'also ak ki agoite eng' aiyebindo,
ma unyei mogornatennyi.
14Amu Ineendet ko konorwet ne ma pegu eng' kipkosabei,
icheeget che nyooru niito kosiche chorwandit ak Kamuktaindet,
nyoljin konunoik che punu kaneetisyet.
Kosaamei Solomon utaatyet
15Ingogoono Kamuktaindet ang'alaal ko uu ole maktoi
ak asich kabwaatutik che nyolunotin eng' konunoik che ki anyooru,
amu ineendet ne iaroori utaatyet
ak karaaranindetap che utaatiin.
16Ak ki mi eunnyi acheek ak ng'aleekyok,
ko uu kaguiyet tugul ak naet agobo musoknatet.
17Ineendet ne kigoono ng'omnateet ne litit agobo tuguuk che pitunotin,
asi anai ole ki kiyaita ng'wony ak ole ki kituiye yaetap ng'wony.
18Asi anai taunet, kagesunet ak kwenutap kasarwek,
ak walosyek agobo ole mi asiista ak waleetapkei ne po ole uu peetuusyek,
19ole wetitoi kenyiit ak kayumetapkei ne po kecheik.
20Asi anai ateptap tyong'ik ak koromnatetap tyong'igap timiin
kimnatosyegap koris ak kabwaatutigap kipkosabei
terchinetap minutik ak kamanuutyetap tigitikyik.
21Aneetigei nguno tuguuk tugul che ung'ootiin ak che taagu,
22amu ki ineetata utaatyet ne ilitiiti tuguuk tugul.
Itoondap utaatyet
Eng' oriitinnyi komi sabeet ne ng'oom, ne tiliil,
ne ineegei, iboorugei eng' ortinweek che teer teer,
ne wisis ak ko chepchep, ne taagunot ak koma tinyei simdo,
ne yaataat ak koma ng'emaksei,
ne tala, ng'atiip ak koma siirei kiy,
23ne aiyeep ak ko chamei piich,
ne tononot ak koma kergereni, ma tinyei kereretap met
ne kiim ak komuuchi kogeer tuguuk tugul,
ne imuuchi kochigil ng'omnateetap che ng'oomen,
ne tinyei tiliilindo ak kotinyei ng'omnateetap parak.
24Wendi utaatyet eng' ooreet ne nyumnyum kosiir pan age tugul,
amu tiliilindanyi kochute ak ko wendotee kiy age tugul.
25Ineendet ko kabuusetap kimnateetap Kamuktaindet
kaluunet ne charunee inee Ne po Kamuktaet;
kiit ne ma tiliil koma nyooru ooreet ne chutee ineendet.
26Utaatyet ko liilindap lapkeiyetap kachulyo
ki oit ne ma tinyei tisya ne po poisyonigap Kamuktaindet,
ak itoondap myeeindonyi.
27Nganda mi ko agenge kityo, komuuch koyai tuguuk tugul;
ma walaksei ineendet, imuuchi koleelit kiy age tugul;
chutei saboonwek che tiliileen eng' ibinda age tugul
ak koyai saboonwechooto koek choronogap Kamuktaindet, ak maotik.
28Amu chamei Kamuktaindet icheeget che meng'iisyei eng' utaatyet.
29Tinyei ng'ulotyet itoon kosiir asiista,
ak kosiirei kecheik alak tugul che po parak,
ngeyanie lapkeiyet ko po parak ineendet kosiir,
30amu nyoonei mesundeito ye kaibata lapkeiyet
ago ma iterteerei `yaityet utaatyet.