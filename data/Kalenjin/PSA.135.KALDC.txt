Kalasunet agobo myeeindap Kamuktaindet
1Olasu Kamuktaindet ne Toroor!
Olasu kainetap Kamuktaindet ne Toroor;
olasu ineendet, okweek kiboitinigap Kamuktaindet ne Toroor,
2okweek che kotonondosi eng' kootap Kamuktaindet ne Toroor,
eng' seremusyegap kootap Kamuktaindennyo.
3Olasu Kamuktaindet ne Toroor; amu myee Kamuktaindet ne Toroor:
otyenji kainennyi kalasunoik amu myee inee.
4Amu ki kolewenjigei Kamuktaindet ne Toroor Jakobo,
ak Israel koek kinnyi ne nenyi iman.
5Amu angen ale oo Kamuktaindet ne Toroor;
ak siirei Kiptaiyandennyo kamuktaik tugul.
6Ki koyai Kamuktaindet ne Toroor kiit age tugul ne chamei,
eng' kipsengwet ak eng' ng'wony,
eng' nyanjosyek ak rirosyek tugul.
7Igoochin kibungweret kotogosta kong'etee ole poochin ng'wony;
yachin ropta kalyelosyek;
imoong'u usoonet eng' konoraikyik.
8Ne ki par kiboretook che po Misiri,
che po piik ak che kitwatei che kiyagi.
9Ki iyookto kaboorunoik ak kwang'utik koba kwenung'ung', ee Misiri,
kobwonji Pharaoh ak otwogikyik tugul.
10Ne ki pir pororyosyek che chaang',
ak ki par laitorinik che kiimeen:
11Sihon laitoryatap Amorik,
ak Og laitoryatap Bashan,
ak laitornatosyek tugul che po Kanaan.
12Ak ki igoito emennywa koek poroteet,
poroteetap piikyik Israel.
13Tebyei kaineng'ung' koigeny, ee Kamuktaindet ne Toroor;
tebyei kabwaateng'ung' eng' ibinwek tugul, ee Kamuktaindet ne Toroor.
14Amu irwooksechin `Kamuktaindet ne Toroor piikyik,
ak koriiregei kiboitiinikyik.
15 Kanamonigap pororyosyek ko po fedha ak thahabu.
poisyetap eunegap piik.
16Tinyei kutusweek, ago ma twegu;
tinyei koonyek, ago ma keertoi.
17Tinyei itiik, ago ma kastoi;
ama mi kabuuset eng' kutusweekwak.
18Kergeitu icheeget che kiyaei, ak tuguuchooto;
ee, age tugul ne imang'u icheek.
19Ee kootap Israel, olasu Kamuktaindet ne Toroor!
Ee kootap Aron, olasu Kamuktaindet ne Toroor!
20Ee kootap Lawi, olasu Kamuktaindet ne Toroor!
Okweek che oiywei Kamuktaindet ne Toroor, olasu Kamuktaindet ne Toroor!
21Iberuurot Kamuktaindet ne Toroor eng' Zion,
ineendet ne menyei Jerusalem.
Olasu Kamuktaindet ne Toroor!