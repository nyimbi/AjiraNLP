Korooronindo ne po Asiista
1Toroornatetap kebeberwek che po parak ko taagunetap soet,
karaaran kegeer ko uu ole uu kipsengwet.
2Asiista, ye katook, ko mwaitoi ye kachor,
po kwong'eet kioto ne tya, poisyetap Ne Toroor Miising'.
3Eng' peet ko iyaamsi emet,
ng'oo ne imuuchi komuitechi lalennyi po maat?
4Chii ne iywokyin maat ko poisye eng' maat ne lalei,
ago peelei asiista tuloonook konyil somok;
ng'utu peek che laldos,
kakweng'sennyi kogorsye koonyek.
5Oo Kiptaiyat ne ki yai niito;
eng' ng'atennyi kochokyin kosubi ooreennyi.
Kararanindap Arawet
6Ibooru arawet waletapkei ne po peetuusyek,
pou kasarwek, kaboorunennywa koigeny.
7Koonech arawet kenai peetuusyegap igoorwek,
8Arawet ne leel, ko uu ye mwaei kainennyi, koleelitegei ineegei,
9Liilindap kecheik ko karaaranindap kipsengwet,
lelesta ne taliil eng' komoswek che torooreen che po Kiptaiyat.
10Ye ng'atisyei ne Tiliil ko tonondos icheek eng' kebeberwekwak che kige chopchi;
ma koi meto icheek poisyetap riipsennywa.
11Iroo chepkuinobor, ak ilasu ineendet ne ki yae niito;
karaaran kot miising' eng' taliilindanyi.
12Yiemei niito soet kobooto karaaranindanyi ne kebeberyan;
ki koiito niito eunegap Kamuktaindet ne Toroor.
13Eng' ng'atennyi ko yooktoi `inee teluji,
ak chookyin kirwoogennyi `kalyelosyek.
14Ko uu nooto anyun yaatatin chogenik,
ak tirirendos poolik ko uu toriitik.
15Eng' toroornatennyi kogoochin poolik kimnateennywa,
ak pcheei koigap ropta komengegitu.
16Ye taagu inee, kotumdumogis tuloonook,
usei usoonet ne po murot tai eng' magennyi.
17Tuugeet ne po tuleennyi ko kerei kong' ng'wony;
yae ko uu nooto usoonet ne oo ne punu murot kaataam ak kipchurchuryet.
Iserseri teluji ko uu toriitik che tirireni ko pwanei ng'wony,
ak namei ng'wony ko uu ye namei ng'wony `chereng'enyinik.
18Tang'aanyin konda karaaranindap leelindanyi,
ak muguleldo ko kwong'ee kabutennyi.
19Roong'jin ng'wony chepkoset ko uu munyuuk,
ak ye kagonamak kouuit ko mong'u che ki ichuum ko uu katook.
20Usyin usoonet ne kaitit ne punu murot kaataam,
ak peek che ki kogau ko namaksei eng' peek;
ak kotebee keriingonik alak tugul che po peek,
ak kolaakyigei peek ko uu karnetap tegeet.
21Igeesu `inee tuloonook ak peelei surkwen,
ak koyae kores susweek che korooron ko uu maat.
22Kibunguweret konyaei tuguuk tugul kochookyi,
rewoot ne raragu ko koonu tiseet eng' ooindap maat.
23Eng' tetuutikyik ko ki igoochi rirosyek kosiis,
ak kondeot olooto ikwembosyek.
24Mwaitoi agobo ng'oiyondit icheek che pendootee araraita,
ak kekwong'ee che ki kasei.
25Mi olooto tyong'in che alak ak ko po kwong'eet,
tuguuk tugul che saptos, ak maswetinigap araraita che eecheen.
26Isuldoi age tugul eng' kayaktaikyik amu ineendet,
ak eng' ng'olyoondennyi ko namjindoskei tuguuk tugul.
27Kimuuchi kemwa che chaang' ago ma koi ki mwa che yamei;
ngo ek ng'olyoot ne po let ni: “Ineendet ko Tugul.”
28Kinyoorundoi ano kimnateet ne ki lasune ineendet?
Amu oo ineendet kosiir poisyonikyik tugul.
29Kiptaiyat ko iywei ak ko toroor miising'.
30Itoroor Kiptaiyat ak ilaasu ineendet ko uu kamugeng'ung',
amu siirei ineendet agot nooto.
31Ng'oo ne ki kogeer ineendet ak kongen koaroor agobo ineendet?
Anan ng'oo ne imuuchi kolas ko uu ye nyolu?
32Tuguuk che chaang' che eecheen kosiir chuuto komi koung'otin,
amu koageer che ng'ering' eng' poisyonikyik.
33Ki koyai Kiptaiyat tuguuk tugul,
kigoochi utaatyet che iywei Kamuktaindet.