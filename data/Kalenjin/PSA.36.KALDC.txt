Yaityetap piik ak myeeindap Kamuktaindet ne Toroor
Po ne oo eng' putiik. Tyendap Kalasunet ne po Daudi kiboityotap Kamuktaindet ne Toroor.
1 Ng'alaaljin `yaityet pistoindet eng' muguleldanyi,
kole ma mi kaiyweisyetap Kamuktaindet eng' konyekyik.
2Amu ilasugei ineendet,
leen, ma kinyooru tengektanyi ak kewech.
3Ng'aleegap kutinnyi ko tengekto ak ng'aalseet;
ma komage kiy kong'omit anan koyai ne myee.
4Ruchin tengekto eng' itogunnyi;
indogei ooreet ne ma myee;
ama wechei yaityet.
5Itei chamyeng'ung' ne tala kipsengwet, ee Kamuktaindet ne Toroor;
ak itei parak imandang'ung'.
6Kergei imandang'ung' ak tuloonoogap Kamuktaindet;
kergei kirwoogutiguk ak rireet ne oo;
ee Kamuktaindet ne Toroor, inyee ne iriibe chii ak tyony.
7Karaaran ne tya chamyeng'ung' ne tala, ee Kamuktaindet!
Mwechin anyun weeriigap piik urwetap kebebaiguk.
8Piyong'dos eng' akwaiyetap koong'ung';
ak igoochini koee che po aineetap poiboindang'ung'.
9Amu mi oldang'ung' kondap peegap saboon;
eng' lapkeiyeng'ung' kegeere lapkeiyet.
10Ingotepto chamyeng'ung' ne tala icheek che ingenin;
ak ingotepto yetuneng'ung' che po iman eng' mugulelwek.
11Ameng' koit ole ami keelyegap menotik,
amechamji koistaa eunegap kiptengeginik.
12Olooto ole ki kobutyi che yaei tengekto;
kigetimda, ak ma komuuchi kong'eetyo.