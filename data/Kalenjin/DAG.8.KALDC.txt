Mengit ak kwesta
1Ki nyonjo anee Daniel, ng'ang'utyet ne uu ne kiga ageer eng' tai eng' kenyiit ne po somok ne po laitoryat Belshazzar. 2Ak ki ageer ng'ang'utyet, ak kinga keere, ami Susa, nganaseet ne oo eng' emetap Elam; ki ageer ami ole neegitee aineet Ulai. 3Ki ayot met ak ageer mengit kotononi eng' ngeguutap aineet. Ki tinyei kuinoik aeng' che ki kooen; ago kigoi age kosiir age, ak ki mong'u let nooto kooi. 4Ki ageer mengoto kotoortoisyei kotokyigei cherongo ak murot kataam ak murot tai. Ama imuuch tyong'ik kotononso eng' tainnyi, ama piit ne ki imuuch kosor eng' eunnyi; ki yai ko uu ye machei ak koeetkei.
5Ak ye kita abwaati, ogeero, komong' kwesta eng' cherongo ne ki yom ng'wony komugul ak ki ma kotiinyei ng'wony. Ki tinyei kweata kuinet ne tagunoot eng' kwenutap togeennyi. 6Ak ki nyo ole mi mengit ne ki tinyei kuinoik aeng', ne ki ageer kotonone ngeguutap aineet, ak ki labat kweata kwo koryep mengit eng' nereegekyik che ng'woneen che po kimnateennyi. 7Ki ageer ineendet koriikyi mengit, ak konereekyi miising', ak kokwer mengoto, ak koiri kuinoikyik tuwai. Ki mata kosich anyun mengoto kimnateet kotonon eng' tainnyi; ago ki wiirta kwo ng'wony ak kotyech; ama piit chii ne ki imuuch kosor mengit eng' eunnyi. 8Ak ki eetkei kwesta miising'; ak ye kingo kagogimiit, koil kuinet ne oo. Ki mong' kuinoik ang'wanu che taagunotin kotokyigei usoonaik ang'wan che po kipsengwet, kogeer ni kabo tai.
9Ak eng' age eng' kuinoichooto ko ki mong'une kuinet ne ming'in age, ne ki eet miising' kotokyigei murot tai, ak kong'asiis, ak emet ne karaaran miising'. 10 Ki eet miising' kot koit ole mi lugeetap kipsengwet. Ki turur kuinonooto alak che po lugeet kobooto alak eng' kecheik, ak kotyechatyech. 11Ee ki ieetkei kot koit ole mi pounindetap lugeet; ak koistoe ineendet kagoochinet ne kibeelei ne po kotugul, ak ki kibut oldanyi ne tiliil. 12Ak ki kigoochi ineendet lugeet kobooto kagoochinet ne kibeelei ne po kotugul amu pistoet. Ki wiirchi ng'wony imanda, ak ki yai ko uu ye ki mach ak konyoor poroteet.
13Ki agas anyun ineendet ne tiliil kong'alaali; ak ki teebe age ne tiliil nooto kang'alaali koleenji, “Tebyei kot kotyanit ng'ang'utyet agobo kagoochinet ne kibeelei, ak pistoet ne ng'emisyei, si kigoito ole-tiliil kobooto lugeet ketyechatyech?’ 14Ak ki wolji kole, “Kitiliili ole-tiliil ko kagogeskei koskoleng'usyek ak karonusyek eliphusyek aeng' ak pogol somok.”
Kaarorunet agobo ng'ang'utyet
15Kingo kaageer anee Daniel ng'ang'utyonooto, acheeng' anyun ale aguiyo; ak ogeero, ki tonon eng' tainnyu itoondo ne uu ne po chii. 16 Ki agas kutiitap chiito eng' kwenutap aineet ne ki kuuree Ulai, ne ki kuurso kole, “Gabriel, iboorchi chiichi koguiyo ng'ang'utyet.” 17Ki riik anyun ye ki atonone; ak kingo it ole ami, aiyweisye, ak abut kot kotiiny togeet ng'wony. Ago ki leenjo, “Ee, weeriitap chii, iguiye anyun; amu po ng'ang'utyoniito peetuusyek che po let.”
18Kingota kong'alaalwo, anuuch miising', asyep moo, ago ki twaa ak kong'eeta. 19Ak kile, “Keero, aboorun inai tuguuk che tuun piitu let che po nereegek; amu po ng'ang'utyonooto peetuut ne ki king'at ne po let.
20Mengit ne kaigeer ne tinyei kuinoik aeng' ko laitorinigap Media ak Persia. 21Ak kwesta ko laitoryatap Greece, ak kuinet ne oo ne mi kwenutap togeennyi ko laitoryat ne po tai. 22Ak kuinonooto ki il, eng' ole ki tononie chooto ang'wanu, ko tuun pitunee yooto pounatosyek ang'wanu che mong'une pororyet, ago ma eng' kimnateennyi. 23Ak eng' peetuusyek che po let che po pounatennywa, ye kagoyam pistoetap pistoik, kobiit laitoryat ne tong'oony togoch, ne iguitos ng'aleek che ung'ootin. 24Ak tesoksei kimnateennyi, ago ma eng' kimnateennyi; ak kong'emis ne kikwong'ee, ak konyoor poroteet ak koyai ko uu ye machei. Ak kong'em ineendet che nyigoonen ak piik che tiliileen. 25Eng' ng'aalseennyi, kogoochi `ineendet kaberberisyet konyoor poroteet, ak koeetkei eng' muguleldanyi. Ak kong'em che chaang' komi kalyennywa, ak koborye pounindetap pounik, ak ilei ineegei ama twa chii. 26Po iman ng'ang'utyetap koskoleng'usyek ak karonusyek ne kagemwa. Ago tuch inyee ng'ang'utyonooto, amu po peetuusyek che chaang' che pwoonei.
27Ara ki atanui anee Daniel, amyan peetuusyo; ye ibata, ang'eet ak ayai poisyeetap laitoryat. Ago ki akwong'ee ng'ang'utyonooto ak ma piit chii ne ki iguiyo.