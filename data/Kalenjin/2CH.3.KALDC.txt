1 Ki toi anyun Solomon koteech kootap Kamuktaindet ne Toroor eng' Jerusalem eng' tulweetap Moriah, ole ki mong'jine Kamuktaindet ne Toroor kwandanyi Daudi, ki chop ineendet eng' ole ki ng'at Daudi, eng' rwanyut ne kiboorsee ne po Ornan Jebusindet. 2Ki toi koteekso eng' kenyiitap ang'wan ne po laitornatennyi, arawet ne po aeng' eng' peetuutap aeng'. 3Chu anyun lumeiywek che ki lumda Solomon agobo teekseetap kootap Kamuktaindet. Ki ek koindo mitainik tiptem ak tisap ak ki ek tebeesindo mitainik sogool. 4Ki aechin tebeesindap koot ak kooindap keterut ne ki mi taitap koot, ki mitainik sogool, ak ki ek kooindap tononennyi mitainik konom ak ang'wan. Ki iliige thahabu che tiliileen komostap oriit. 5Kitetee koot ne oo keetiigap piribirinik che ki iliige thahabu che korooron ak kiwachinot itoonwegap tiironigap sosik ak nyororosyek. 6Ak kilelesonji koot eng' koik che po kamanuutyet ne oo si kogararanit. Ak thahabu che kiboisyee ko ki punu Parbaim. 7Ki iliige kogeny thahabu koot, kimurtoinik, tugatugik, inatusyek, kereiywegap kurgotikyik, ak kiwachi inatusyek itoonwegap karubisyek. 8 Ki teech koot ne tiliil miising'. Ki aechin tebeesindap koot ak koindonyi, ki ek mitainik sogool. Ki iliigote thahabu che korooron, che ki itei tanisyek tiptem. 9Ki ek nyigiisindap kipchumarisyek shekelisyek konom che po thahabu. Ak ki iliige thahabu kooriik che po parak.
10 Ki inde itoonwek aeng' che po kerubisyek koot ne tiliil miising' ak koliige thahabu. 11Ki ek mitainik sogool kooindap kebebaigap kerubisyek tuwai. Koindap kebepchet agenge ko ki mitainik aeng' ak robo, ak ki itei inaatutap koot, ak ki mitainik aeng' ak robo kebepchet age, ak kitiinyegei kebepchetap kerubit age ak ne po age. 12Ak ki mitainik aeng' ak robo kebepchetap kerubit age, ak ki itei inaatutap koot, ak ki mitainik aeng' ak robo kebepchet age agine, kotiinyegei ak kebepchetap kerubit age. 13Kiga uitogei kebebaigap kerubisyechuuto tuwai koit mitainik sogool. Ki tonondos eng' keelyekwak ak kiga tokyigei togoochikwak koot. 14 Kinap angeet ne kioiye koot, che buluu ak che arusen ne piriir, ak che piriireen ak katanit ne karaaran, ak kinapchi chooto kerubisyek.
Tolochik aeng' che po sugunonik
(1Lai 7:15-22)
15Ak ki yai kogeny tolochik aeng' eng' taitap koot, che po mitainik taman ak lo kooindap tononennyi, ak ki mitainik aeng' ak robo, metit age tugul ne ki mi tuguuchooto parak. 16Ki yai nyororosyek eng' koot ne po oriit, ak konde paragusyegap tolochik. Ki yai kora itoonwegap logoek pogol agenge ak koiywachi paragutap sirimwechooto. 17Ki lumda tolochichooto eng' taitap Hekaluut, ki lumda age eng' komostap tai ak kolumda age eng' komostap kaataam. Kiguure ne ki mi komostap tai Jakin ak koguure ne ki mi komostap kaataam Boaz.