1Oboiboitu eng' Kamuktaindet ne Toroor, okweek che oo po imanda!
Nyoljin kalasunet che po iman.
2Oweekyi Kamuktaindet ne Toroor kongoi eng' ketubet;
otyenji kalasunoik eng' kibugandet ne tinyei inoik taman.
3Otyenji tyendo ne leel;
obut komyee si kogasak tyendo.
4Amu po iman ng'olyootap Kamuktaindet ne Toroor;
ak yaei poisyonikyik tugul eng' imanda.
5Chamei ineendet imanda ak kirwooget,
nyiitaat ng'wony chamyet ne tala ne po Kamuktaindet ne Toroor.
6Ki kiyai kipsengwet eng' ng'olyootap Kamuktaindet ne Toroor,
ak chaang'indonywa tugul eng' kabuusetap kutinnyi.
7Iyumi peegap nyanjet koigei tulwo;
ak konoree rirosyek chogenik.
8Ingoiywei ng'wony tugul Kamuktaindet ne Toroor!
Ingobotanso piik tugul che menyei ng'wony, amu ineendet.
9Amu ki mwa, ak ki yaak;
ki ng'at, ak ki tonon.
10Walei Kamuktaindet ne Toroor ruchinaigap pororyosyek koek puch;
yaei kabwaatutigap piik koek che ma tilei kiy.
11Tonondos ruchinaigap Kamuktaindet ne Toroor koigeny,
ak kabwaatutigap muguleldanyi eng' ibinwek tugul.
12Iberuurot pororyet ne Kamuktaindennywa Kamuktaindet ne Toroor;
piik che ki kolewen koek porotennyi!
13Ing'ururi Kamuktaindet ne Toroor eng' kipsengwet,
keerei ineendet weeriik tugul che po piik.
14Keeroti eng' ole menyei
piik tugul che mi ng'wony.
15Ineendet ne yaei mugulelwekwak tugul,
ak koruchin poisyonikwak tugul.
16Ma mi laitoryat ne saruunegei chaang'indap lugeet;
ma kisaru ne nyigan eng' kimnateet ne oo.
17Ki it puch paraisiit ne po lugeet eng' katerteeret;
ama saru chii eng' kimnateennyi ne oo.
18Ogeero, keerei konyegap `Kamuktaindet ne Toroor icheek che iywei ineendet,
icheeget che igeni rireenennyi,
19si kosar saboonwekwak eng' meet,
ak koriip kosapcho eng' rubeet.
20Igeni saboonwekyok Kamuktaindet ne Toroor,
ineendet toretindennyo ak long'ennyo.
21Ee poiboitu mugulelwekyok eng' ineendet,
amu ki kimang'u kainennyi ne tiliil.
22Ingotebenech rireeneng'ung', ee Kamuktaindet ne Toroor,
ko uu ye ki kigenin.