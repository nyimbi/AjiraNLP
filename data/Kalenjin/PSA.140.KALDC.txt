Saaet agobo riibseetap Kamuktaindet
1Sarwo, ee Kamuktaindet ne Toroor, eng' chiito ne ya;
riibo eng' chiito ne koroom;
2che ibwaati yaitwogik eng' mugulelwekwak;
iyomdoskei kotugul agobo lugeet.
3 Ki kolit ng'elyebwekwak ko uu ereneet;
miitei ng'wonetap erenook kutusweekwak.
4Riibo, ee Kamuktaindet ne Toroor, eng' eunegap kiptengekyot;
riibo eng' chiito ne koroom
ne pekyinot kotoorta.
5Kigouny menotik mesteet agobo anee, ak poroonik;
kigoiito mesteet ne uu regereiywot eng' ooreet taban;
ki koriich mestonok agobo anee.
6Ki aleenji Kamuktaindet ne Toroor, “Inyee ko ii Kamuktaindennyu.”
Epchi iit soomutikyuk che punu kutinnyu, ee Kamuktaindet ne Toroor.
7Ee Kamuktaindet ne Toroor, Kiptaiyandennyu, kimnateetap yetunennyu,
ki ituch metinnyu eng' peetuutap lugeet.
8Amegoochi kiptengeginik tuguuk che machei, ee Kamuktaindet ne Toroor;
ametoret konyoor magennyi ne ya; si ma yaigei koeegitu.
9Ago ingotuch metowegap icheeget che yiema,
yaityetap kutusweekwak.
10Ingobutyi icheek ng'etetyot!
ingewiirchi icheek rirosyek, si mata kong'eetyo kogeny.
11Ma kigimiti chiito ne po ng'aleek che yaach eng' emet;
cheeng'ei yaityet chiito ne koroom, si koterteer ineendet.
12Angen ale toreti Kamuktaindet ne Toroor ng'aleegap ne kinyaliili,
ak kiit ne nyoljin ineendet ne panani.
13Iman, igoochin kongoi kaineng'ung' piik che po imanda;
menyei taing'ung' che lititen.