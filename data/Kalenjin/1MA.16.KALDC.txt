1Ki wo kotogosta Johana eng' Gazara ak komwachi kwandanyi Simion kiit ne kiga koyai Kendebio. 2Ak ki kuur Simion weeriikyik aeng' che eecheen Judas ak Johana ak koleenji icheek: “Ki koyai pooryosyegap Israel che ketupche ak kootap kwandanyu kong'etee ming'inatennyo agoi peetuuni, ak ki kotunen tuguuk eng' eunekyok ne nooto ko kigegoochi Israel katyaknatet konyil che chaang'. 3Ago eng' nguno, ko koaosiitu, ak okweek eng' rireenetap kipsengweet, ko kaoegitu eng' kenyiisyek. Onam komosta ne kata nenyu ak ne po che kitupche, ak obe omande ak oyachi pooryeet emennyo, ak ngo tebi kobootok toretet ne po kipsengwet.”
4Ara ki lewen eng' emet Johana kiboryotinik eliphuusyek tiptem ak che po kariik, ak kotendeen kobookyi komostap Kendebio ak kobir kambi kemout nooto eng' Modein. 5King'etyo karoon ko kairir emet komanda ak kotendeen kotokyigei kewaniin ole ki punu kimnateet ne oo ne po kiboryotinigap keelyek ak che po kariik si kotuiyo ak icheek; ak ki mi kererutap peek kwenunnywa. 6Ak ki tetkei inee ak lugeennyi si kobookyi icheeget. Ki iro kole ki iywei asikariik kolaandae kereruut, ak kilanda inee kondo; ak ye kingo keer kiboryotinikyik, kolanda kosup ineendet. 7Ak ki pchei lugeet ak konde ne po Kariik kotobon kwenutap kiplugotinigap keelyek, amu ki chaang' kot kariik che po punyoot. 8Ki kuut igondisyek ak kilabat komwei Kendebio ak lugeennyi; ki ibutyo alage ak konyoor kaguotonosyek ak kimwechi chuun alage koot ne kiim. 9Eng' kasarwechooto, ko ki kiguoten Judas tupchetap Johana, ago nganda no, ko ki testai Johana kooon icheeget agoi koit `Kendebio Kedron ne kiga koteech. 10Ki mweiso ak icheek agoi ole kiriipsee eng' mbareenigap Azoto, ak ki peel Johana eng' maat, ak kimeiyo eng' icheek olo po eliphuusyek aeng'. Ak ki weektagei kwo Judea eng' kaalyeet.
Pareetap Simion ak Weeriikyik
11Ak kiga kelewen Ptolemy weeriitap Abubus koek ne oo ne po keeweetap Jeriko; ki tinyei konorutyet ne oo ne po fedha ak thahabu, 12amu ki kapyugoitap tisiindet ne oo. 13Ki wo parak muguleldonyi; ak kinyoor mageet koboi emet, ak kiitam kotet lugeet agobo Simion ak weeriikyik, kole koisto icheek. 14Ak ki rutochin Simion nganasoogap emet ak ko kagerei kaimutikwak, ak ki wo agoi Jeriko ak weeriikyik Matathias ak Judas eng' kenyiitap pogol agenge ak tamanwogik tisap ak tisap eng' arawetap taman ak agenge, ne nooto ko arawet ne kiguure Shebat. 15Ki taach icheeget weeriitap Abubus eng' kiboriit eng' old ne ming'in ne po kimnateet ne kiguure Dok ne kigatech; ki igoochi icheeget takseet ne oo ak kouny piik eng' yooto. 16Ki ye kago pogityo Simion ak weeriikyik, kong'etyo Ptolemy ak piikyik, ak koip kariikwak, ak korwai kobookyi Simion eng' kootap igoorto ak kobar ineendet ak weeriikyik aeng' kobooto alak eng' kiboitiinikyik. 17Ara ki yai yautyetap lembech ak kowech yaityet ne kata kaalyeet.
18Ak kisir Ptolemy riiboot agobo yautichuuto ak koyokyi laitoryat kosoomei ineendet koyook kiplugotinik si kotoret ineendet ak koweekyi ineendet nganasook ak emet. 19Ki iyookto kiboryotinik alak koba Gazara si koisto Johana; ki iyookyi kora paranok chemogenik koleenjin icheek kobwa komostanyi si kogoochi fedha ak thahabu ak konunoik; 20Ak ki iyookto kiboryotinik alak si konam Jerusalem ak hekaluut ne po tulweet. 21Ak ki wo kowaitagei chii age ak komwachi Johana eng' Gazara kole kogomeyo che tupcho ak kwandannywa, ak kole “Kagoyook piik si kobarin ak inyee.” 22Ye kingo kas niito, ko ki aragen kot; konam piik che kigabwa inyo kobar inee ak kobar icheek, amu kiga konai kole machei inyo kobar ineendet.
23Siraatiin tuguuk tugul che ki yai Johana ak pooryosyekyik kobooto yautikyik che po nyiganateet che ki yai, ak teekseetap irimet ne ki teech kotar, ak tugul che imuuch konyoor, 24eng' kitabuusyek che po kooindap tiseinatennyi, kong'etee ko kaek tisiindet ne oo ko kaibata ne po kwan.