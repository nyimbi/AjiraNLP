Saaet agobo rireenet
1Ibwaat anyun, ee Kamuktaindet ne Toroor, kiit ne kagoityech;
keero, keer chotisyennyo!
2Ki kigoochi porotennyo kiprutoin,
ki kigoochi kooriikyok piich che po emotinwo alak.
3Ko keegu piich che ma tinyei sigiik ak che ma tinyei kwan.
Kogoigei kametisyekyok mosoogik.
4Si ke ee peekyok, ko agoi keal eng' robiinik;
si kenyooru keetiikyok, ko agoi keal.
5Ichegeet che onatech, ko ang'juto neegit konamech kaat;
kigeng'etye ama ki tinyei kamuung'et.
6Ki kigonugei kegoochi toretetap euut Misiri ak Assyria,
asi kenyooru amitwogik che yamech.
7Ki yai tengek kwanisyekyok ak ma komi;
ang'ni anyun kigegesen tengekwogikwak.
8Poiywech otwogik;
ma mi chii ne sarwech kemang'une eunekwak.
9Kindoii saboonwekyok ng'oiyondit si kobiit kenyooru amitwogik,
amu rotwetap chok eng' surkwen.
10Laldos irireenikyok ko uu ole kilaali
amu rubeet ne lalei ne po iljet.
11Ki inyaliil `murenik kwonyiik eng' Zion
ak konyaliil pergeinik eng' nganasoogap Judah.
12Ki igartaat pounik eng' eunekwak;
ama nyoor teegisto poisyek.
13Kang'etyo neranik koganopi koitap pai,
ak terteiyoti lagok kolaei keetiik.
14Poisyek che cham komi ormariichet koma komi,
ak neranik koma kotyendos.
15Ma komi poiboiyet mugulelwekyok;
ki kowalak ureryennyo koek riirek.
16Ki kobut kuutweet eng' metowekyok;
pwo eng' acheek amu ki keyai tengek.
17Amu nooto ko kagonyalulso mugulelwekyok;
amu tuguuchuuto ka kagogoryo konyekyok.
18Amu tulweetap Zion, ne ki koek karaatya;
ko pendate lelwek olooto.
19Ago inyee, ee Kamuktaindet ne Toroor, ii laitorani koigeny;
laitornateng'ung' kotononi ko po ibinda agoi ibinda age.
20Amu nee anyun si iutyenech agoi?
Amu nee si imeteech ne tee noo?
21Waleech kewekyiingei, ee Kamuktaindet ne Toroor, si keeweege;
ileliit peetuusyekyok ko uu keny,
22aiya ko ki ieesyech miising',
ak iting'enech nereegek che ma iitoksei.