Piik che nyoljin teegisto
1Abaibai eng' tuguuk somok;
ak korooron eng' taitap Kamuktaindet ak piik:
kasyinet eng' kwenutap tupchosyek,
chorwandit ne myee eng' kwenutap piigap kokwet,
ak osotyon ak manong'otyon che meng'jindos eng' poiboiyet.
2Aweche kweanaik somok che po piik,
aweche atebeennywa ne po sabeet:
kibananiat ne ichaugei, mogoryo ne mwaei lembech,
ak poiyot ne oos ne ma tinyei ne yae kesesnatet.
3Ngot ko ki ma ineetkei kiy kingo iming'in,
ko imuktoi ano ineetkei kiy eng' oosindang'ung'?
4Karaaran ne tya kirwooget ne myee eng' chii ne po kalwalek,
ak chii ne oos ne tinyei katigonet ne myee!
5Karaaran ne tya ng'omnateet ne tinyei che oosen,
ak kaguiyet ak katigonet ne tinyei che taagunotiin!
6Utaatyet agobo sabeet eng' kasarta ne kooi ko kuutweetap che oosen,
ak losennywa pogei ko agobo kaiyweisyetap Kiptaiyat.
7Atinye tuguuk sogool che ayani ale po perur,
ak ne po taman komwaitoi kutinnyu:
chii ne paibai amu lagokyik,
chii ne sabei kot kogeer kabutetap puunikyik.
8Paibai chii ne meng'iisyei ak osotyot ne tinyei naet,
chii ne ma ratyindos eito ak sigiryet eng' mbar.
9Paibai chii ne kanyoor chorwa ne po iman,
ak ineendet ne ng'alaaljin piik che ebei iit.
10Myee ne tya ye nyoor chii utaatyet!
Ago ne oo kosiir ineendet ne iywei Kiptaiyat.
11Kaiyweisyetap Kiptaiyat kosiirei kiy age tugul,
ng'oo ne kirogen ineendet ne tinyei nooto?
Yaitwogik che kiimeen
13Ma mi moet ne ya kosiir moet ne po muguleldo!
Ma mi yaityo ne oo kosiir yaityet ne po kwondo!
14Ma mi nyalil ne ya kosiir nyalil kobun chii ne tinyei suryet.
Ak ma mi yaktaetap mugetuut kosiir mugetutap puunik.
15Ma mi ng'wonet ne ya kosiir ng'wonet ne po ereneet,
ak ma mi nereegek che yaach kosiir nereegegap kwony.
Yaityet ne mi kwondo
16Kaigai ameng'iis kobooto ng'etundo ak maswetit
kosiir ameng'iis ak kwony ne ya.
17Walei `yaityet togeetap kwony,
ak kouurok togeennyi ko uu no po magalaluut.
18Amisyoti manong'otyonnyi eng' kokwet,
amamuitochin koma mwa agobo ng'wanindanyi.
19Ma mi tengekto ne kirogen tengektap kwony,
ibutyin ineendet yaityet ne ityin kiptengekyot.
20Ko uu ye uui eng' ne oos kotogostae tulweetap ng'aniek,
ko uu nooto osotyot ne poolin eng' manong'otyot ne siisingei.
21Amebutyi mesteet amu korooronindap kwony,
amecham kwony amu mogornatennyi.
22Nereegek, kalilanet ak teweernateet ne oo
ye igoochi osotyot toreteet manong'otyonnyi.
23Muguleldo ne mi arageneet, togeet ne ma paibai,
ak muguleldo ne iguotenot ko punu osotyot ne ya.
Eunek ak keelyek che nyalulyotin
kobunu osotyot ne ma mache ko paibai manong'otyonnyi.
24Kitaugei tengek eng' kwony,
ak amu ineendet kebegu acheek tugul.
25Mechamji peek kong' ne mandae,
ak mechamji osotyot ne ya komwa che machei.
26Ngot koma yai inee ko uu ye imwachini,
ibesyegei ineendet.