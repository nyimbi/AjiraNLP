Kaneetisyet agobo peesyet
(Mar 10:1-12)
1Ye kingo kagogees Jeso ng'aleechu, kwo eng' Galilaya agoi tabanwegap Judea, Jordan pitoniin; 2Ki isup ineendet tuiyosyek che eecheen; ak ki isoop icheek eng' olooto.
3Ki pwanji ineendet `alage eng' Pharisaik ak kotyem kole, “Tos chamdaat eng' ng'atuutik koon chii osotyonnyi agobo kiy age tugul?” 4 Kowolji kole, “Tom osoman, ole ineendet ne ki yai icheek eng' taunet ko ki yai muren ak kobogoryo,” 5 ak ki le, “Amu niito anyun ko pagaktoi mureno kwanda ak kamet ak konamgei ak osotyonnyi; ak koek tuwai poorto agenge? 6Si ma ko aeng' ago poorto agenge. Nooto anyun, che ki kotuiyo Kamuktaindet, komat koobeesyo chii.”
7 Ki leenji anyun pichooto ineendet, “Kilya anyun si kong'at Musa kole kigoochin sireet ne po peesyet ak koon kwo?” 8Ki mwachi icheek koleenji, “Ki chamwok Musa oon osotikwok amu uuindap mugulelwekwok, ago ki ma ko uu nooto kobooch taunet. 9 Amwaiwok ale, chii age tugul ne oonei osotyonnyi, ama eng' ng'olyootap sokseet, ak kotun age, ko kabaigei, ak ineendet ne ituni ne kigeon ko kabaigei.”
10Koleenji kasubikyik ineendet, “Ngot ko uu nooto ateptap muren ak osotyonnyi, koma nyolu kitunis.” 11Ago ki leenji `ineendet icheek, “Temenee piik tugul kotaach kaneetisyoni, kobatee icheek che kigoochin. 12Amu miitei sirorinik che ki kisich ko uu nooto kobooch mootinwegap kametwagikwak; miitei piik che ki kimooch; ak miitei piik che ki imoigei agobo pounatetap kipsengwet. Ineendet ne imuuchi kotaach ni, kotaach.”
Koberuuri `Jeso lagok
(Mar 10:13-16; Luk 18:15-17)
13Ki kimutyi anyun lagok che mengech, si kobiit kogonoor eunekyik icheek ak kosa. Ago ki kergong' kasubik icheek. 14Ki le Jeso, “Ochamji lagok che mengech kobwanjo, amoete icheek, amu po che uu chuuto pounatetap kipsengwet.” 15Ye kingo konoor eunekyik icheek, kwo eng' olooto.
Teebutyet agobo saboondap koigeny
(Mar 10:17-31; Luk 18:18-30)
16Ki nyoonji chii ak kole, “Kaneetindoni, nee kiy ne myee ne kanyool ayai si anyoor saboondap koigeny?” 17Ak ki leenji ineendet, “Kalya si iteebena agobo nooto myee? Mi agenge ne myee. Ngimache imong'ji saboondo, inam ng'atuutik.”
18 Ki leenji ineendet, “Che uu nee?” Kowolji Jeso kole: “Amerumisye; Amoipkei; Amechoorse; Amebaoryanji lembech; 19 Teech kwandang'ung' ak kamenng'ung'; ak, cham chiitap kokwet ko uu ye ichamdoige.”
20Koleenji murenonooto, “Ki ariip tuguuchu tugul; ta ko ng'etunot nee eng' anee?” 21Koleenji `Jeso ineendet, “Ngimache iegu ne ititaat, iwe ak ialde che itinye, ak igoochi kibananook, si inyooru mogornateet eng' kipsengwet; yeityo inyoo ak isubwo.” 22Ago ye kingo kas murenonooto mwaonooto, kwo eng' kaimetapkei, amu ki tinyei tuguuk che chaang'.
23Ki leenji `Jeso kasubikyik, “Amwaiwok iman ale, uui eng' mogoryot komong'ji pounatetap kipsengwet. 24Kogeny amwaiwok ale, nyamnyum eng' tambeesyet kochut kondap sindanut, kosiir komong'ji mogoryot laitornatetap Kamuktaindet.” 25Ye kingo kas kasubik ng'olyoondonooto, kokwong'yo miising' ak kole, “Ng'oo anyun ne imuuchi konyoor saruunet?” 26Ago ki keer Jeso icheek ak koleenji, “Ma imugaksei ni eng' piik, ago imugaksei tuguuk tugul eng' Kamuktaindet.”
27Ki wolji Petero anyun koleenji, “Keero, kigebagaakte tuguuk tugul, ak ki kisubun. Kinyooru nee anyun acheek?” 28 Ki leenji `Jeso icheek, “Amwaiwok iman ale, eng' kalelitetap tuguuk tugul, ye tuun tebee Weeriitap chii ng'echereetap toroornatennyi, okweek che koosubwo ko tuun otebee ak okweek ng'echerok taman ak aeng' che po laitornatet, orwookyini ortinwek taman ak aeng' che po Israel. 29Ak age tugul ne ki kobagakta kooriik, anan ng'eetap kametwagik, anan chepkametwagik, anan kwanda, anan kamet, anan lagok, anan mbareenik, agobo kainennyu, kotaachei konyil pogol, ak koboor eng' saboondap koigeny. 30 Ago che chaang' che po tai ko tuun egu che po let; ak che po let ko tuun egu che po tai.