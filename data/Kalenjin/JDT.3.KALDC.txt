Mageetap Kaalyeet
1Ki iyookto anyun piik che kiyooktoi kosoom kaalyeet eng' ng'aleek chu isubi: 2“Acheek, kiboitinigap Nebukadnezar, laitoryat ne kiim, kagisoomin eng' kaming'inetapkei. Yachech kiit age tugul ne kemach. 3Keero, mi taing'ung' teksosyekyok ak emennyo komugul kobooto mbarenikyok che po nganuuk ak kiyagiikyok kobooto akwotisyekyok ak piusyegap neekyok; yachi kiit ne kemach. 4Nganasookyok ak meng'iikyik ko mutworiguk ak icheek; nyo ak iyachi ko uu ye kemach.”
5Kibwanji piik Holofene ak komwachi tugul chooto. 6Ki wo ineendet anyun korekto kebebertap tabandap nyanja kobooto lugeennyi ak konde lugeet ak kariik nganasook chooto ki kiteech kot ak konam piik che kiga kilewen eng' nganasochooto koek che toreti lugeet. 7Kitaach ineendet pichuuto ak icheek tugul che ki menyei tabanwegap nganasook eng' poiboyeet ak tyenwogik. 8 Agot nganda noo, ko king'em kapkorosusyekwak tugul ak kotil koluulyo keetiikwak chooto ki po kamanuut; amu kiga kitoroor ineendet kong'em kamuktaik tugul che po ng'wony si ko toroor piik tugul Nebukadnezar ineegei, ak kong'etyo icheek tugul che po kutusweek che teerchiin ak pororyosyek kotoroor ineendet ko uu kamuktain.
9Ki testai konyo anyun ineendet kotokyigei Esdrelon ye neegitee Dotaias, ko takyingei atebweetap Judea; 10Ki tebee kween ne po Geba ak Sythopolis, ak kong'et eng' yooto arawet tugul si komuuch konyoor tuguuk tugul che po lugeennyi che magatiin.