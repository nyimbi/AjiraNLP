Kosoobi `Jeso chii ne ki meat poor
(Mar 2:1-12; Luk 5:17-26)
1Ki laany anyun moingetap peek ak kolanda koit nganasennyi. 2Ak ogeero, ki kimutyi ineendet chiito ne myani, ne meat poorto korue itoogut: ak ye kingo keer Jeso kayanennywa, koleenji ne meat poorto, Weeri, nyiganitu; kagenyoun kaat tengekwogiguk. 3Ak ogeero, ki mwa alak che po siriik eng' mugulelwekwak kole, Mwaei chiichi ng'aleek che yaacheen agobo Kamuktaindet.
4Kole Jeso, “Kalya si obwaat yaityet eng' mugulelwekwok? Amu ki ingen kabwaatutikwak. 5Nee ne nyumnyum, kemwa keele ‘Kagenyoun kaat tengekwogiguk anan keele ng'eet ak iwe?’ 6Ago si onai ole tinyei kimnateet Weeriitap chii eng' ng'wony konyochi kaat piik tengekwogik” Eng' yooto koleenji anyun ne meat poorto, “Ng'eet, ip itogung'ung' ak iwe koong'ung'.” 7Ki ng'eet anyun ak kwo koonnyi.
8Ago ye kingo keer tuiyosyek, koywei ak kolas Kamuktaindet ne igoochin chii kimnateet ne uu nooto.
Keguure Matayo
(Mar 2:13-17; Luk 5:27-32)
9Ak kingo siirto Jeso eng' olooto, kogeer chiito, ne kiguure Matayo, kotebee ole kitaage aisuruut ak ki leenji, “Isubwo.” Kong'eet anyun ak koosup.
10 Ye ki amisyei Jeso eng' ko, kobwa taagigap aisuruut che chaang' ak kiptengeginik ak kotebi kobooto Jeso ak kasubikyik. 11Ak ye kingo keer Pharisaik, koleenji kasubikyik, Amu nee si koamisyei Kanetindeng'wong' ak taagik che po aisuruut ak kiptengeginik?
12Ago kingo kas, koleenji, “Ma machei che chamegei chepkerichot, ago che myandos. 13 Ago oba okweek, si oneetkei ole teptoi ng'olyoondoni, ‘Amache rireenetapkei, ma mache tiseiywo.’ Ki ma anyo aguur che po imanda, ago kiptengeginik.”
Rateetapkei
(Mar 2:18-22; Luk 5:33-39)
14Ki pwanji anyun kasubigap Johana ak koleenji, “Amu nee si kirugutige acheek ak Pharisaik konyil che chaang', ago ma irugutegei kasubiguk?” 15Ak ki leenji Jeso, Imuuchi icheek che kogiguurchi katunisyet koaragenso, kota komi ak sandet? Ago pwoonei peetuusyek, che tuun ki istoe sandet icheek, ak korugutkei anyun. 16Ak ma indo chii akwot ne leel ngoryeet ne oos; amu kereri akwot ne leel ngoryeet ne oos, ak koyait kosiir ole kagereer. 17Amaindo piik divaik che leelach lolotinwek che oosen: amu kereri lolotinwek, ak kotumdagei divaik, ak kobek lolotinwek: ago kindoi divaik lolotinwek che leelach, ak kotebi tuwai.
Kinyai lakwa ak chebyoso
(Mar 5:21-43; Luk 8:40-56)
18Kingo ta komwachin icheek ng'aleechu, ogeero, ki nyo pounindo, ak kong'uruukyi ineendet ak kole, “Kagome cheptonyu nguniito: ago nyoo igonoor ineendet eung'ung', si kosap.” 19Ak king'eet Jeso, koosup ineendet, ak ki isup kasubikyik ak icheek.
20Ogeero, kobogoryot, ne kimandae korotiik eng' kenyiisyek taman ak aeng', ki isubu Jeso eng' let, ak kotwa tabandap ngoryennyi: 21amu ki mwa eng' muguleldanyi, kole, “Ngot atwa kityo ngoryennyi, asabe.” 22Ago ki welelgei Jeso kogeer ineendet ak kole, “Chebi, nyiganitu; kagosaabin kayaneng'ung'.” Ak kisop kobogoryot kobooch sainooto. 23Ak kingo it Jeso kootap pounindet, ak kogeer piik che kuutei ndurerusyek, ak piik che sololendos, 24koleenji, “Oistegei: amu ma me chepto, ago inuuchi.” Ak kirorechi ineendet kochot. 25Ago kingo kageoon tuiyet koba saang', kwo ko, ak konam eutap chebooto; ak kong'eet ineendet. 26Ak kiyesto ng'olyoondonooto eng' emonooto komugul.
Konyai `Jeso kipkoratinik aeng'
27Ak kingo siirto Jeso kwo eng' olooto, koosup ineendet kipkoratinik aeng', kowaagoti koleen, “Rireneige, ee weeriitap Daudi!” 28Ak kingo kakwa ko, kobwonji ineendet kipkoratinichooto: ak koleenji Jeso, “Oyani ole amuuchi ayai niito?” Koleenji, “Wei, Kiptaiyat.” 29Kotwa anyun konyekwak, ak kole, “Ingoyaak eng' okweek ko uu kayaneng'wong'.” 30Ak ki yaatagis konyekwak. Ak ki kergong' Jeso miising', koleenji, “Oriip among' konai chii.” 31Ago ki pa, ak koiyestaat ng'olyoot agobo ineendet eng' emonooto komugul.
Konyai `Jeso chii ne namaat kuut
32Ak ye kita kobendi, ogeero, ki kimutyi ineendet chii ne namaat kuut ne ki tinyei oindet. 33Ak kingo kageoon oindet, kotwek ne namaat kuut; ak ki kwong'yo tuiyosyek, kole, “Ki tomo kegeerei ne uu ni eng' Israel.” 34 Ago ki mwa Pharisaik, kole, “Oone oik eng' ne oo ne po oik.”
Koriiree `Jeso piik
35 Ak kiwendote Jeso nganasook tugul, che eecheen ak che mengeechen, koneetisyoti eng' sinagogisyekwak, ak koamdaati logoiywek che myach che po laitornatet, ak kosabooti che myandos eng' koroito age tugul, ak eng' nyalulnateet age tugul. 36 Ago ye kingo keer tuiyosyek, koriiregei icheek, amu kinyerootiin ak koiyestootin, ko uu keechiirek che ma tinyei mestowot. 37 Ki leenji anyun kasubikyik, “Oo kesisyet iman, ago ng'ering' kiboitiinik. 38Nooto anyun osaa Kiptaiyat ne po kesisyet, si kobiit koyookyi kiboitiinik kesisyennyi.”