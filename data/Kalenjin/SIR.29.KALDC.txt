Pesendaet ak Weegunet
1 Chii ne tinyei rireenet kobesendechin piigap kokwennyi,
ye iitoi eut ne po toreteet kotwoisye ng'atuutik.
2Pesendechin chiitap kokweng'ung' eng' kasarta ne makyingei toreteet;
weektechin chiitap koweng'ung' pesendo ye kasarta ne magaat kigoito.
3Riip kayomiseng'ung' ak iegu ne kiyani,
ak eng' kasarta age tugul inyooru che imakyinigei.
4Iiti che chaang' pesendo ko perur ne oo,
ak ipchin kaimet icheek che ki koon toretisyet.
5Yaei chii kiy age tugul ne ibwaati kot kebesendechi,
ak kong'alaale eng' teegisto agobo mogornateetap chiitap kokwennyi,
ago ye it kasarta ne po weegunetap pesendo kotoi kogaegei,
ak yaagune ng'aleegap puch che po kayomiset,
ak komwa amu nee ne ma yamei agobo kasarta ne po yaagunet.
6Ngot ko weekta, koweektoi abeere kebeberyan,
ak koiti nooto ko perurto ne oo.
7Eesyoi che chaang' kobesendo, ma amu eetei,
ago iywei keibe tuguuk eng' ng'aalseet.
Aiyebindo
8Nga uu nooto, imuitechi chii ne panan,
amegoochi ineendet koogen konyoor toreteeng'ung'.
9Toret che ponoon amu niito ko ng'atuutyet,
ak eng' kasarta ne machei toreteet ko meyookte icheek koba ak eut puch.
10Poisyee fedhaisyeguk itoretee tupcheng'ung' anan chorweng'ung',
amegoochi koam kutu ye igonori ak kobetito.
11Poisyee mogornateng'ung' ko uu ng'atuutigap Ne Toroor Miising',
ak ko koonin porot kosiir thahabu.
12Poisyee konorweng'ung' ye igoochini kagoochinoik che panani,
ak tuun saruun niito eng' yaityet age tugul;
13toretin koyai lugeet kobookyi puunyoot,
kosiir long'eet ne oo ak ng'otit ne nyigiis.
Tononjinetap Pesendo
14Chii ne myee koyae tononjinetap pesendo eng' chiitap kokwennyi,
ago eesyoi ineendet ne ma tinyei teegisto.
15Ameutyee myeeindo ne po tononjinindeng'ung',
amu kagogoito sabeennyi agobo inyee.
16Wechawechi kiptengekyot tuguugap tononjinindennyi,
17ak metoi chii ne ma tinyei kongoi nooto saruunindennyi.
18Kigong'em che chaang' che taagunotiin tononjinetap pesendo,
ak kotortoi icheek ko uu mildaetapkei ne po nyanjet.
Ki komut niito che taagunotiin koba luulenet,
ak ki kobendatee kwenutap pororyosyegap saang'.
19Nyoonjin arageneet kiptengekyot amu tononjinetap pesendo,
cheeng'sennyin agobo kelunet komutyin ineendet kirwoogutik.
20Toret chiing'ung' po kokwet ko uu kamugeng'ung',
ago riipkei si mebut inyeendet.
Kaa ak Taakseet
21Tuguugap sabeet che magatin ko peek, amitwogik ak ngoroik,
ak koot ne toretin itebi ole ung'aat.
22Kaigai sabeetap kibananook che mi koorikwak,
kosiir amitwogigap igoorto eng' kootap piigap alak.
23Paibaitune che ng'ering' anan ko che chaang',
ama kerin kong' chii amu keegu too.
24Sabeet ne ya kebendat kong'etee koot age agoi age,
mat iyaat kuting'ung' ye ii too;
25iwendi iegu taagindet ak inakte peek koma mi kongoi,
ama nooto kityo igasei ng'aleek che kolgol che uu chu:
26“Toondet, nyoo yu ak itet meset;
kona aam kiy age tugul ne itinyei.
27Toondet, tau panda, amu atinye too ne po koonyit;
kagonyo tupchennyu korutechon, ak amakyinigei kootap toek.”
28Kereetap kong' agobo ole kirue ak peseneetap chepkondok
ko uui komuitechi chii ne tinyei naet.