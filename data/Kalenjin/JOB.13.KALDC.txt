1Ki kogeer konyekyuk chuuto tugul,
ki kogas itinnyu ak koguiyo.
2Kiit ne ongen, angen agane;
ma aa nyeraat eng' okweek.
3Iman amache ang'alaalji Ineendet Ne po Kamuktaet,
ak amache keng'alaaljine ak Kamuktaindet.
4Ago okweek, ko oo kitang'igap lembechek,
okweek tugul ko oo chepkerichinik che ma tilei kiy.
5Kata myee osisye miising'!
Si koek niito utaatyeng'wong'.
6Ogas anyun ng'aleekyuk che amwae,
ak oepchi iit riiregap kutinnyu.
7Tos omwae che ma po iman agobo Kamuktaindet,
ak ong'alaal eng' ng'aalseet agobo ineendet?
8Tos otiytiy ineendet?
Tos obeligei ak Kamuktaindet?
9Tos myeiit eng' okweek ye isyachak?
Anan oberberi ineendet ko uu ye kiberberi chii?
10Kerok kong' iman,
ngot otiytiy piik eng' ung'oot.
11Tos ma koonin etunatennyi iywei?
Ak kobutyin kaiyweisyennyi?
12Ng'aleekwok che kibwaati ko kalewenaigap oreek,
irimosyekwok ko irimosyek che po meneet.
13Osisye, obagaakta aneege, si kobiit ang'alaal,
Ak ingobwanjo che machei kobwanjo.
14Tos aname poortanyu kelekyuk,
ak ande saboondanyu eunnyu?
15Agot ngo para, kota ageni ineendet:
ago agimiiti ortinwekyuk eng' tainnyi.
16Egu niito agine yetunennyu;
amu ma nyoonei tainnyi chiito ne ya.
17Ogas ng'aleekyuk eng' kagiiletapkei,
ak ingotebee itiikwok mwaoninnyu.
18Ogeer anyuno, koachop kiit ne atoorchinigei;
angen ale aa po iman.
19Ng'oo ineendet ne kibeligei tuwai?
Amu asise ak amee.
20Iyaiywo kityo tuguuk aeng',
si ma ung'enengei:
21Istoena eung'ung' kolooit eng' anee;
amat komua kamuiseng'ung'.
22Kuurse anyun, si awol;
anan ichamwo ang'alaal ak iwolwoo.
23Ata ng'oogiswekyuk ak tengekwogikyuk?
Koono anai pistoennyu ak tengektonyu.
24Amu nee anyun si iuny togeng'ung',
ak iita ile aa punyondeng'ung'?
25Tos inyalili sogoot ne ibei usoonet?
Ak isubi mobeek che yamyotiin?
26Amu ki isir ng'aleek che ng'woneen agobo anee,
ak igoono tengekwogigap ming'inatennyu anam kobunjo.
27 Iratyini keelyekyuk temeleiywek ak igeer ortinwekyuk tugul;
isire kiwoteet ole poochin keelyekyuk.
28Ara igeesugei chii ko uu kiit ne kigonun,
ko uu ngoryeet ne ki am kuutik.