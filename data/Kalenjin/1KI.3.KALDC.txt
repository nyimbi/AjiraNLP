Koleweni Solomon utaatyet
(2A.Pet 1:3-12)
1Ki yaigei Solomon koek tilyonut ak Pharaoh laitoryatap Misiri, ki itun cheptap Pharaoh ak komut konyo nganaseetap Daudi, kot kogees teekseetap koonnyi, kootap Kamuktaindet ne Toroor ak irimeet ne kiyiem Jerusalem.
2Ago kienyei piik tiseiywek eng' komoswek che torooreen, amu ki ma komi ko ne kiga kiteekyi kainetap Kamuktaindet ne Toroor agoi peetuusyechooto. 3Ki cham `Solomon Kamuktaindet ne Toroor, kowendote ng'atuutigap Daudi kwandanyi; ago kienyei tiseiywek ak kobeelei nyamdutik eng' komoswek che torooreen.
4Ki wo `laitoryat Gibeon kwo koeny tiseiywek eng' olooto, amu kitoroor yooto, ole oo; ki igoito Solomon kagoochinoik eliphuut che kibeelei eng' kaptisisyonooto. 5Kimong'ji `Kamuktaindet ne Toroor Solomon eng' Gibeon eng' karwotitoet kemoi. Ki le Kamuktaindet, “Soom kiit ne imache agoonin.” 6Ak ki le Solomon, “Ki iyachi otwogindeng'ung' Daudi abba myeeindo ne oo, ko uu ye kiwendote taing'ung' eng' imanit, ak eng' imanda, ak eng' lititindap muguleldo eng' inyee; ak ki igonorchi ineendet myeini oo, amu ki igoochi ineendet weeriit kotebee ng'echerennyi ne po laitornatet, ko uu ra. 7Ak nguno anyun, ee Kamuktaindet ne Toroor Kamuktaindennyu, ki iyai otwogindeng'ung' koek laitoryat kogeer Daudi abba, ago anee, kota ko aa lakweet ne ming'in; mangen ole amandoitoi ak ole among'undoi. 8Ak mi otwogindeng'ung' kwenutap piiguk che ki ilewen, piik che chaang', che ma kimuuchi kiit anan ko kerar amu chaang'indo. 9Igoochi anyun otwogindeng'ung' muguleldo ne tinyei kaguiyet si korwookyi piiguk, si kobiit abesyo ne myee ak ne ya; amu ng'oo anyun ne imuuchi korwookyi pororyoning'ung'et tagunoot?”
10Ki ibaibai Kiptaiyat ng'olyoondonooto, amu ki soom Solomon kiito. 11Ki leenji `Kamuktaindet ineendet, “Amu kaisoom kii, ama isoomjigei isap keny anan mogornatosyek, ama isoom kebar puuniguk, ago kesoomjigei kaguiyet ibesye kirwooget, 12nguno anyun ko kaayai ko uu ng'olyoondeng'ung'. Kaagoonin muguleldo ne utaat ak kotinyei kaguiyet; ne ki tomo kobiitu age ne ogerge, ama kobiitu age ne ogerge eng' let. 13Kaagoonin agine kiit ne ma isoom, mogornatosyek ak teegisto, ne ma piitu eng' laitorinik ne ogergeitu, eng' peetuusyeguk tugul. 14Ngot iwendotee ortinwekyuk, iriip kayomisutikyuk ak ng'atuutikyuk, ko uu ye kiwendotee Daudi kwandang'ung', atesun anyun kochang'a peetuusyeguk.”
15Kigos anyun Solomon, ak konai kole kaagaa karwotitoet. Ki nyo Jerusalem, ak kotonon eng' taitap moinget ne po arorutyetap Kamuktaindet ne Toroor. Ki igoito kagoochinoik che kibeelei ak kagoochinoigap kaalyeet, ak koyachi igoorto otwogikyik tugul.
16Ki pwa anyun ole mi laitoryat `kwonyiik aeng' che ki chepkugonik, kotononio eng' tainnyi. 17Ki le kwondo age, “Ee kiptaiyandennyu, ki menye ak kwonyi koot agenge; ki asich lakweet kemi tuwai koyooto. 18Ak eng' peetuutap somok ko kaasigisye, kosigiis kwonyi agine. Ki kimi tuwai; ki ma kemi ak too eng' ko, kobatee acheegei aeng' kityo. 19Kime lakweetap kwonyi kemoi, amu kisyep. 20Ki ng'eet kemoi kween ak komut weeriinnyu eng' ye koami kota konuuchi otwogindeng'ung' ne chepto, ak komogonji tegeennyi, yeityo konde lakweennyi ne kagome tegeennyu. 21Ye kanga ng'eet karon ale agoochi lakweet kochuchun, ageer ale kaagaa kagome; ago kanga keer komyee karon, koma weeriinnyu ne kigasich.”
22Ago ki le ne po aeng', “Achicha! Ni kogome ko weeriing'ung' ak ni sabei ko weeriinnyu.” Kitiiyo ko uu nooto anyun eng' taitap laitoryat.
23Ki le anyun laitoryat: Mwaei ni kole, “Weeriinnyu ni sabei, ak weeriing'ung' ni kogome; koleen age, ‘Achicha! Kogome weeriing'ung', weeriinnyu ni sabei.’ ” 24Ki le anyun laitoryat, “Oibwa rotwetap chok!” Ak ki kiipchi laitoryat rotwetap chok. 25Yeityo kole laitoryat, “Opcheune aeng' lakweet ne sabei, si ogoochi kebeber kwondo age, ogoochi kebeber kwondo age.” 26Ki ng'alaalji kwondo ne ki nenyi lakweet ne sabei, laitoryat, amu ki riir moo agobo weeriinnyi, kole, “Ee kiptaiyandennyu, igoochi ineendet lakwani sabei, amat ibar!” Ago ki le age, “Mabunjino, ama punjinin; pchei.” 27Ki wol anyun laitoryat kole, “Ogoochi ne po tai lakwani sabei, matobar, amu ineendet ko kamennyi.”
28Ki kas Israel tugul kirwooget ne ki irwooch laitoryat; ak ki iywei laitoryat, amu ki keer kole mi utaatyetap Kamuktaindet eng' ineendet, si kobiit korwooch.