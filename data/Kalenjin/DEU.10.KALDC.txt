Rireenetap Kamuktaindet ne Toroor
(Kom 34:1-10)
1“Ki leenjo anyun Kamuktaindet ne Toroor eng' peetuunooto, ‘Wai koik aeng' che lebeleen che uu cho ki po tai, ak itogosu oli ami eng' tulweet, inyoo iyai moingetap keetiik. 2Asirchini koichooto ng'aleek cho ki mi koik che ki po tai cho ki itue, yeityo inde koichooto lebeleen moinget oriit.’
3“Ki ayai anyun moinget eng' keetiigap chebitoik ak awai koik aeng' che lebeleen che uu cho ki po tai yeityo atogoste tulweet aibe koichooto aeng' eng' eunnyu. 4Ki sir anyun kosirchi koichooto lebeleen ko uu eng' tai, ng'atuutik taman chooto kiga mwaiwok Kamuktaindet ne Toroor eng' tulweet komang'une maat eng' peetuutap tuiyet, ak yeityo kogoono. 5Ki aweege anyun achorugei eng' tulweet ak ande koichooto moinget ne kiga ayai, ak mi olooto ko uu ye king'ata Kamuktaindet ne Toroor.”
6 Ki pa piigap Israel eng' Berot Bene-jaakan agoi koit Mosera. Kime Aron ak ki kitupchi olooto. Ki yai Eleazar weeriinnyi tisiisyet kogeer ineendet. 7Ki testai koba eng' olooto agoi Gudgoda, yeityo koba eng' Gudgoda agoi Jotbata emet ne mi kereruusyek. 8 Eng' peetuusyechooto, ko ki itabaan Kamuktaindet ne Toroor ooreetap Lawi, koip moingetap arorutyetap Kamuktaindet ne Toroor, kotononso eng' tainnyi, koboisyechi ineendet ak koberuur piik eng' kainennyi agoi ra. 9Ko uu nooto, koma nyooru Lawi anyun kebeberta anan poroteet kobooto tupchosyekyik. Porotennyi Kamuktaindet ne Toroor, ko uu ye ki mwachi ineendet Kamuktaindet ne Toroor Kamuktaindeng'ung'.
10 Ki atebi eng' tulweet peetuusyek artam ak kemousyek artam ko uu eng' tai, ak kigasa Kamuktaindet ne Toroor peetuunooto kogeny, ak ki mata komach kowong'un. 11Ki leenjo Kamuktaindet ne Toroor, “Ng'eet indochi piik si koba konam emet ne ki ayosyechi kwanisyekwak ale agoochini.”
Kamanuutyetap Ng'atuutyet
12“Ara anyun Israel, nee ne magenen Kamuktaindet ne Toroor Kamuktaindeng'ung', kobatee iywei ineendet kamuktaindeng'ung', iwendote ortinwekyik tugul, icham ineendet ak ioot Kamuktaindeng'ung' eng' muguleldang'ung' tugul ak eng' saboondang'ung' tugul, 13ak iriip ng'atuutigap Kamuktaindet ne Toroor ak kaneetisyosyekyik, che kaang'atiin rani si komyeeit eng' inyee. 14Po Kamuktaindet ne Toroor Kamuktaindeng'ung' kipsengwet ak kipsengwet ne po kipsengwet, ng'wony ak tugul che miitei. 15Ago ki paibait Kamuktaindet ne Toroor eng' kwanisyeguk ki cham icheek ak kolewen iyotennywa ne piitu let, ne chooto ko okweek eng' piik tugul, ko uu rani. 16Omuratan mugulelwekwok anyun, amoegu piich che uueen metowoi. 17 Amu Kiptaiyat Kamuktaindeng'wong' ko Kamuktaindet ne siirei kamuktaik ak ko Kiptaiyatap kiptainik, Kamuktaindet ne oo ne po kamuktaet ak kwong'eet, ne ma tiytiy piik ak koma namei asoya. 18Ineendet ne yachin imanda ne ma tinyei sigiik ak kwony age tugul ne kagosiirtoe manong'otyonnyi, ak kochamei toondet, igoochin amitwogik ak ngoroik. 19Ocham anyun toek amu ki oo toek eng' emetap Misiri. 20Iywei anyun Kamuktaindet ne Toroor Kamuktaindeng'ung' ak iboisyechi ineendet. Onamgei ak ineendet ak iyasye eng' kainennyi. 21Ineendet kalasuneng'ung' ak ko Kamuktaindeng'ung', ne kiyaun tuguuchu eecheen po kwong'eet che ki igeer eng' konyeguk. 22 Ki piik tamanwogik tisap kwanisyeguk ye kichoortogei kobendi Misiri, ago kagoyain Kamuktaindet ne Toroor Kamuktaindeng'ung' itenitu kecheigap parak soet eng' chaang'indo.”