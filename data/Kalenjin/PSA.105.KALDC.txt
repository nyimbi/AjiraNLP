Kamuktaindet ak Piikyik
(1A.Pet 16:8-22)
1Oweekyi kongoi Kamuktaindet ne Toroor, oguur kainennyi;
ongonaak poisyonikyik eng' piik.
2Otyenji, otyenji kalasunoik;
ong'alaale poisyonikyik che kikwong'ee.
3Olasunegei kainennyi ne tiliil;
ingoboiboitu mugulelwegap icheek che cheeng'ei Kamuktaindet ne Toroor.
4Ocheeng' Kamuktaindet ne Toroor ak kimnateennyi;
ocheeng' togeennyi kotugul.
5Obwaat poisyonikyik che kikwong'ee che ki koyai,
kwang'utikyik, ak kirwoogutigap kutinnyi,
6ee okweek, kesweegap Abraham kiboityondennyi,
okweek lagogap Jakobo, chechiik che kigelewen.
7Ineendet ko Kamuktaindet ne Toroor, Kamuktaindennyo,
miitei kirwoogutikyik ng'wony komugul.
8Ibwaati kayomisennyi koigeny,
ng'olyoot ne ki ng'at agobo ibinwek eliphuut.
9 Ne ki yai kobooto Abraham,
ak kayasyoet ne ki iyasyechi Isak,
10 ak ki igimityi Jakobo nooto koek ng'atuutyet,
ki igimityi Israel koek kayomiset ne po koigeny,
11koleenji, “Agoonin emetap Kanaan,
koek kebebertap poroteng'ung'.”
12Ye kita ko ng'ering' pichooto,
ki ng'ering' miising' ak ki toek icheek eng' olooto.
13Ki pendat kobunoot pororyet age agoi pororyet age;
ki pun laitornatet age koba ye mi piik alak.
14 Ki ma chamji chii koyachi icheek ne ya;
ee, ki kergong' laitorinik amu icheek,
15kole, “Amat otwaa chechuuk che iilaatin,
amoyachi ne ya maotikyuk.”
16 Ak ki kuur rubeet konyonji emet,
ak ki til amitwogik tugul kong'ering'itu.
17 Ki iyookto chii kondoe icheek;
ki kialda Joseph koek otwogin.
18 Ki igoochi ng'wanindo keelyekyik eng' mugurek,
ki kinde ineendet ye mi karnook;
19agoi peetuut ne ki isulda ng'olyoondennyi,
ki tyem `ng'olyootap Kamuktaindet ne Toroor ineendet.
20 Ki iyookto laitoryat kityaach ineendet;
agot pounindetap piik ko ki unda kwo.
21 Ki inde ineendet koek kiptaiyatap koonnyi,
ak pounindetap tuguukyik tugul;
22si korat pounikyik ko uu ye machei,
ak koneet poisyekyik utaatyet.
23 Ki nyo Israel agine Misiri;
ak ki uchi `Jakobo emetap Ham.
24 Ak ki tes piikyik miising',
ak kogimit icheek kosiir puunikwak.
25Ki wal mugulelwekwak kowech piikyik,
si kong'aal kiboitiinikyik.
26 Ki iyookto Musa kiboityondennyi,
ak Aron ne kiga kolewen.
27Ki inde kwenunnywa kaboorunoikyik,
ak kwang'utikyik eng' emetap Ham.
28 Ki iyookto mesundeito, ak ki igoochi koimenit;
ak ki ma ingelelji `icheek ng'aleekyik.
29 Ki wal peekwak koek korotiik,
ak kobar njireenikwak.
30 Ki yom mororochik emennywa,
eng' kooriigap laitorinikwak.
31 Ki twek, ak ki pwa kalyang'ik ng'iisyat,
ak isireek eng' kiwotosyekwak tugul.
32 Ki igoochi koik ne kata ropta,
ak maat ne liplibeni eng' emennywa.
33Ki pir keetiikwak ak icheek che po sabibuk ak mogoonikwak;
ak ki iri keetiigap kiwotosyekwak.
34 Ki twek, ak ki nyo chereng'endet,
ak tinapchet, che ma iitoksei;
35ak ki am sogoot age tugul ne po emennywa,
ak ki am logoegap mbareenikwak.
36 Ki par kiboretook tugul eng' emennywa,
taunetap kimnateennywa.
37 Ak ki imong' icheek koibei fedha ak thahabu,
ak ki ma komi chii ne nyalulat agot agenge eng' pororyosyekyik.
38Ki paibait Misiri ye kingo pa;
amu kiga konyoor kaiyweisyet amu icheek.
39 Ki iito pooldet koek ne tuge;
ak maat si kogoochi pichooto lapkeiyet kemoi.
40 Ki soom ak ki igoochi toriitik che taok,
ak kibae icheek amitwogigap kipsengwet kobiyo.
41 Ki yaat rwandet, ak kisururgei peek;
ki root eng' komoswek che yamyotiin ko uu aineet.
42Amu ki ibwaat ng'olyoondennyi ne tiliil,
ak Abraham kiboityondennyi.
43Ak ki imut piikyik komong' eng' poiboiyet,
ak chechiik che kigelewen kotyenonu.
44 Ak ki igoochi icheek emotinwegap pororyosyek,
ak ki nam poisyonigap piik kobunji;
45si kobiit koriip kaneetisyosyekyik,
ak koosup ng'atuutikyik.
Olasu Kamuktaindet ne Toroor.