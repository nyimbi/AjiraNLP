Parweetap Jeremiah
1 Ni ko kebeberta ne po parweet ne ki ipchin Jeremiah piik che ki neegit kouto laitoryat ne po piigap Babilon koba otwoknatet eng' Babilon, si komwachi kiit ne ki ng'at Kamuktaindet: 2Iutook Nebukanezzar laitoryatap piigap Babilon obe otwoknatet eng' oliin po Babilon amu tengekwogik che ki oyai eng' taitap Kamuktaindet.
3Tuun ndoit Babilon, otebee yuundo kenyiisyek che chaang' kot kobata ibinweek tisabu, ye ibata koweekwok Kamuktaindet oweege kaa eng' kaalyeet. 4Ye omi Babilon ogeere kanamonigap thahabu ak fedha ak che po keetiik, che kiibee tigigoik ak che kimue che ma ingen Kamuktaindet.
5Oriipkei amoyaniegei pichooto po pororyosyek alak, amat oaragense anan otabotye ye kooro icheek kogutung'dos eng' taitap kanamonichooto. 6Ago, omwachigei eng' mugulelwogikwok ole, inyeegei kityo ee Kiptaiyat ne nyolu kegutung'ji! 7Amu mi kobootok malaikaiyannyu; ak riibook ineendet.
Ma tinyei kimnon kamuktaik alage
8Eng' iman kotinyei kutusweek kamuktaichu, nga ki ichaboi musoogik; eng' iman ko ki iliige thahabu ak fedha nga ma imuuchi kong'alaal. 9Chopchin piik kuutweetap naaryeetap thahabu metoegap kamuktaichu ko uu chepto ne chamei lelesta. 10Choorei tisiikwak thahabu ak fedha asi kobaisye eng' poisyennywa. 11Igoochin agot chepkugoniotap hekaluut thahabu ak fedha. Ilelesaani kanamonichooto po fedha ak po thahabu ak che po keetiik eng' ngoroik kot ko uu yo kipkosabei. 12Agot nda kagilaakyi ngoroik che aruus ne piriir, koamei kutu ak koamei toek. 13Uusyin piik togoochikwak ye kaibutyi temburyek. 14Namei kamuktaichu kirokto ne po pounatet kot ko uu yo kandoin nga ma imuuch kogergong' kiplelutyo. 15Namei rotweet ak aiywet eng' eunekwak nga ma imuuchi kosargei eng' chemargeet anan ko chooriik. 16Ibooru chu kole kamuktaichu koma Kamuktaindet ne po iman, ara moiywei. 17Ko uu ye uu tereet ne kaiye, ko uu nooto agine kamuktaigap icheek che ma ingen Kamuktaindet, kamuktaik che ki kitonoon eng' hekaluut ak ki konyi puiwet konyekwak che ityorchin kelyegap icheek che chutu ko.
18Riibegei tisiigap kamuktaichu, kerei kurgotik eng' kariik asi koriibegei rebiik eng' kiimnon ko uu ole kiratitoi ak kerwookyi kome chiito ne kileelji laitoryat. 19Inaamjini taisyek che chaang' kosiir che mache icheeget, ago ma imuuchi kogeer agot kiy. 20Kergei ak petbetyet ne po hekalut ne ki koam kuutik che punu ng'ung'unyek ago ng'em kobooto ngoroikwak che korooron. 21Kigotuegitu togoochikwak agobo iyetap hekaluut. 22Siirei ak koterebi reresik ak cheptugenik ak toriitik alak paragutap poorwek ak metoekwak, tebee inee agot pusiit. 23Ibooru chu tugul kole kamuktaichu koma Kamuktaik che po iman. Ara mat iywei. 24Ma liildoi thahabuini ki kiliige asi kolelesaan ngot koma siny chii. Kingechobei koma kas kiy!
25Agot eng' alyet age tugul ne kialee kanamonichooto, koma imuuchi kobuus. 26Keseni piik eng' tigigoikwak amu ma tinyei keelyek che pendatee. Eng' niito koboorchingei piik kole ma tinyei kamanuut. 27Amu ngo putyi ng'wony, koma ng'eetos kanamonik ngot ko meng'eet che kutung'jin. Ma imuuchi kotelelso yo kagitonoon anan kotononso yo kebutyo; nga indoi piik konunoik ko uu yo kindoi tabandap muuswek. 28Aldoi tisiikyik korosek che kagicher asi konyoor keljiin. Indoi agot kwonyiikwak munyuk kebeberwegap pendo nga ma pchechin kibanania anan ko chii ne memuuchegei; 29Kichamjin ngot chepyoso ne katyech ingwony anan chepyoso ne kota kotuumei kotiiny konunaik che po kanamonichooto. Ibooru chu tugul kole kamuktaichu koma Kamuktaik che po iman. Ara mat oywei.
30Kogeny, imuktoi ano keguuree kamuktaik, ngot ko rootyin agot kabagorisyek koot kamuktaichu po fedha, thahabu, ak keetiik? 31Teptoos ng'wony tisiik kolaachi mararenik, ko kagotil suumeek ama kotuchei met eng' hekaluusyekwak. 32Iteitos ak kowaaktos tisiik eng' taitap kamuktaichu ko uu piich che mi riiregap meiya. 33Ibei alage ngoroik che po kamuktaichu asi koolakyi kwonyiik ak lagokwak. 34Ngeyachi che myach anan ko che yaach kamuktaichu ko memuuchi kopchei konunotyot. Ma imuuchi koyaaktachigei mugetuut. Ma imuuchi kotoroor laitorya anan koisto eng' ng'echereet. 35Ma imuuchi koipchi chii mogornateet anan robiinik; ngot koyasyo ama isulda ko memuuchi koteebee. 36Ma imuuchi koosap chii iman eng' meet amagoi sar chii ne ma imuuchigei eng' eunegap ngelelyo; 37Ma koi yai chii ne koraat kogeerto, amagoi inya chii ne mi eng' nyalilda. 38Ma koi riiree mosok anan kotoret lagok che ma tinye sigiik. 39Kergei ak koik che ki kiwai eng' tuloonook; ko uu nooto kanamonik che po keetiik che tinyei peerik che po thahabu ak fedha; kiboitinikwak kogerchingei kalilanet. 40Ara imuktoi ano piich kobwaat kole kamuktain anan koguuree kamuktain?
Perberyetap kegutung'ji kanamonik
41 Ma koonyiti agot Kaldeik icheeget. Ngot ko nyoor chii ne ming'aat ak ko namaat kuut, komuti kwo taitap Bel ak kosoom kotoret kotwek ko uu yo imuuchi kanamwet kogas. 42Amemuuchi kobwaat ak kowiirchi ole loo kamuktaichooto amu kabwaatutikwak koyaach. 43Rategei anook kabagorisyek ak kotebee peesyop oor kobeeljingei tuguuk che ng'uu ak koyaei kugoinatennywa. Komuti age muren asi ip koruiyo tuwai, yeityo koweek inyo kororechi niin ka kang'et koleenji ma tinyei itoon ko uu inee, nooto amu nee asi ma kilewen. 44Tugul che yaaksei agobo kamuktaichooto ko kaberberisyet, ara imuuktoi ano kibwaat anan kemwa keele kamuktain?
45Ki chop musoogindet ak kitang'igap thahabu; ma imuuchi koek kiy age kobaatee kit ne kimaktoi kitang'ichooto. 46Kora ko nwach sabeetap kitang'ichooto! Ara imuuktoi ano tuguuchu kichobei kitang'ik koek kamuktain? 47Uu ni ole pagaakyindeitoi `piik iyotennywa lembech ak teweernat. 48Ye ngo mong'ji pooryeet anan ko mburyet, korwoochi tisiik ole ung'egei ak kamuktaik chootochwai. 49Ma imuuchi koeetkei kamuktaichu ye kait pooryeet anan ko mburyet. Imuuktoi ano asi ma naaksei keele ma kamuktai kanamonichu?
50Amu kamuktaichu ko tugun kityo che ki kiyae keetiik, ak keliigee thahabu ak fedha. Itei peetuut agenge kenai keele lembech chu tugul. 51Naei pororyosyek tugul ak laitorinik kole kanamonichooto koma kamuktaik, ago tugun kityo che ki kiyaee euun. Oriitinwa koma mi poisyo ne po Kamuktaindet. 52Ng'oo anyun ne ma keerei kole chuuto koma kamuktai? 53Amu ma imuuchi koteleel laitoryat eng' emet, anan kogoochi piik ropta.
54Amagoi irwookyi ng'aleekwak anan konya chii ne myani amu ma tinyei kamuget, uu chepkugit eng' kween ne po soet. 55Ngo putyi maatap hekaluut ne po kanamonichooto che po keetiik che ki kiliigee thahabu anan ko fedha komweitos tisiik asi kosargei ak kemeto kolalyo ko uu petpetyet. 56Ma imuuchi kobelgei ak laitoryat anan ko puunyoot. 57Kamuktaik che ki kiliige thahabu ak fedha koma imuuchi koeetkei eng' eunegap chooriik anan rebiik.
Nyalulnatetap kamuktaigap lembech
58Pwoonei chorigap thahabu ak fedha ak koip koibee agot ngoroik che ki kilokyin. Ma imuuchi koeetkei ne po iman. 59Nga kaigai iegu laitoryat anan ko kiy ne koboisyee chii eng' ko kosiir kamuktaichu po lembech. Kaigai kurgetap koot ne riibei tuguuk tugul che mi ko kosiir kamuktaichu po lembech. Toloita agenge eng' kaplaitoryat ko kaigai kosiir kamuktaichu po lembech. 60Liildoi Asiista, arawet ak taboik ko uu ye ng'atei Kamuktaindet. 61Ko uu nooto ileet ak usoonet. Ngo lyel kotaagu eng' komaswek tugul ak ngo us, kousyin komoswek tugul. 62Isuldae poolik ak icheek ng'atuutyet ne ki igoochi Kamuktaindet ne wendatee emet tugul. 63Uu ole ki kiarorto maat ne kiwiiru kobeel tuloonook ak timwoogik. Ma imuuchi kanamonigap kamuktaik che po lembech ko koyai tugun che uu chu. Ma imuuchi agot kotyem tuguuchuuto. 64Ma kimuuchi kibwaat anan kemwa anyun keele kamuktain iman, amu temenee koorwoch anan koipchi piik keljinet. 65Ara amu kaonai ole kanamonik koma kamuktaik, ko mogonyit. 66Ma imuuchi kochup anan ko koberuur kamuktaichu laitorinik.
67Amagoi imaangu kaborunet eng' kipsengwet eng' taitap piik, amagoi komoong' lapkeyet anan koliilda ko uu asiista anan arawet. 68Kaigai tyony ne po timiin kosiir kanamwoni po kamuktain amu imuuch komwei ye katiritiit. 69Ma mi ooreet age tugul ne ibooru kanamwani ko kamuktain, ara moiywei agot kitigin. 70Kergei ak kanamwetap kamuktaindet tuguuk che kimue toriitik eng' mbar. Ma imuuchi koriip chii agot kitigin.
71Kanamonik chooto ko keetin che ki kisalee thahabu ak fedha ak ko uu timdo ne mi mbar, ne kimetoi asi kegetee toriitik ma am peek. Ee, uu muusyo ne kagiwiirchi ye imeen. 72Kalaksennyi ne po parak konunjin paragutap kamuktaichooto; ak noot ne onaee ole ma kamuktain agot kitigin. Eng' let ko amei toik ak koek kiy puch eng' ng'wony ne kisasei. 73Ara kaigai chii age tugul ne ma tinyei kanamwet, ma koi kisas chiichoo.