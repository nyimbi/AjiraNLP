Komi Judea Ng'oiyondit
1Ye kingo kas pororyetap Israel che ki menyei Judea tuguuk tugul che kiga yachi pororyosyek Holofene, ne ineendet ko ki ne oo ne po lugeetap Nebukadnezar laitoryatap Pororyetap Assyria, ak ole ki purpurendo ak kong'emda kapkorosusyekwak, 2ko aragenso kot; kinyoor arageneet icheek agobo Jerusalem ak agobo hekaluutap Kiptaiyat Kamuktaindennywa. 3Ki aragenso amu ki tomo koek keny kong'etee ko kait eng' luulenatet, ak kiga komugutyogei kityo piigap Judea, ak kotiliil tuguugap kamanuut kobooto ole kibelse ak hekaluut. 4Ara ki iyookto anyun ng'olyoo kwo kebeberta age tugul ne po Samaria, ak Kona, Beth-horon, Belmain, ak Jeriko, ak Choba ak Aesora, ak atebweetap Salem. 5King'etyo anyun ak koger sach eng' tuloonook parak ak koteech komuut ole ki mi koriik eng' tuloonook ak ko konor amitwogik eng' chobetapkei ne po pooryeet; amu kiga keges rurutigap mbarenikwak.
6Ki ng'eet `tisiindet ne oo Joakim ne ki mi Jerusalem kasarato ak kosirchi piigap Bethulia ak che po Betomestaim, che tokyingei Esdraelon ne tabenigei ak emet ne warenget ne neegitee Dothan, 7kong'atei icheeget koger sach eng' ortinwek che mi tuloonook amu ki imuuch kibookyi Judea kasarta age tugul, ak amu ki nyumnyum ko kirinda age tugul ne tyemei kochut. Kitenden ooreet ne chutu, ne ki yamei piik aeng' komang'une eng' kasar. 8King'etyo anyun piigap Israel ak koyai ko uu ye king'atita tisiindet ne oo Joakim ak tuiyetap pororyet tugul ne po Israel ye kingo tuiyo eng' Jerusalem.
Saaet
9Ki ng'eet chii tugul eng' pororyetap Israel ak koriirchi kot Kamuktaindet eng' kaming'inetapkei ak karugutetapkei. 10 King'etyo icheek ak chepyosokwak ak lagokwak kobooto kiyagiikwak ak chii age tugul ne punootyo, mutworin ne ki kial ak meek, ak ko kermenegei kuniok. 11Ak king'etyo murenik tugul che po Israel, ak chepyosok kobooto lagok che ki menyei Jerusalem ak kobutyi ng'wony eng' taitap hekaluut ak koile oreek metowekwak ak koito eng' taitap Kamuktaindet kuniokwak. 12Ki imut kap tisiisyet eng' kuniok ak koriiryo eng' kibagenge, kosaei eng' kimnateet Kamuktaindetap Israel kole mat koyai lagokwak che mengech ak chebyosokwak kimut koba, anan keng'em nganasookwak che kiga indii. Ki soom kole amat kemurwon ole tiliil eng' yaityet si koek poiboiyetap Pororyosyek alak.
13 Ki kasyi icheek `Kiptaiyat saautikwak ak ko kasyi riirge; amu kietegei piik amitwogik peetuusyek che chaang' eng' Judea ak eng' Jerusalem komi taitap kapkorosutap Kamuktaindet Ne po Kamuktaet. 14 Kingeet Joakim tisiindet ne oo ak tisiik tugul che ki tonondos eng' taitap Kamuktaindet ak koboisyechin Kiptaiyat, koga kermenegei kuniok ak ko koito konunoigap kotugul che kibeelei ak konunoik che po kaaroortoet ak konunoik che po chamyet. 15Ki riiryo komi oreek metowekwak koriirchi Kamuktaindet eng' kimnatosyekwak tugul kole kogoochi riirge koot tugul ne po pororyetap Israel.