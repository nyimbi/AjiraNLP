1 Ki togos Nebukadnezar laitoryatap Babilon eng' peetuusyekyik, ak ki ek Jehoiakim otwogindennyi kenyiisyek somok, ago kingo pata kongelelji ineendet. 2Ki iyookyi `Kamuktaindet ne Toroor ineendet lugosyegap Kaldeik, piigap Syria, Moabik, ak che po lagogap Ammon. Ki iyookto icheek koba kobar Judah, ko uu ng'olyootap Kamuktaindet ne Toroor ne ki mwa eng' otwogikyik maotik. 3Ki ityi kii Judah iman ko uu ng'atuutyetap Kamuktaindet ne Toroor, si koisto icheek koba eng' tainnyi, amu ng'oogiswegap Manasseh, ko uu tugul che ki yai, 4ak agobo korotiik che ma tinyei tengek che kitumda. Amu ki inyiit ineendet Jerusalem korotiik che ma tinyei tengek, ak ki eesyo Kamuktaindet ne Toroor konyochi kaat.
5Poisyonik che ng'etunotiin che po Jehoiakim, ak tuguuk tugul che ki yai, ko tos ma siraatiin eng' kitabuutap ateptap peetuusyek ne po laitorinigap Judah? 6Koru anyun Jehoiakim kobooto kwanisyekyik. Ak ki laitoran Jehoiakin weeriinnyi kogeer ineendet.
7Ki mata konyo kogeny laitoryatap Misiri komong' eng' emennyi, amu kiga konam laitoryatap Babilon, chooto tugul che ki po laitoryatap Misiri, kong'etee aineetap Misiri agoi aineetap Yufrets.
Jehoiakin, laitoryatap Judah
(2A.Pet 36:9-10)
8Ki po kenyiisyek taman ak sisiit Jehoiakin ye ki tau kolaitorani, ak ki laitoran eng' Jerusalem arawek somok. Ki kiguure kamennyi Nehusta cheptap Elnatan ne po Jerusalem. 9Ki yai yaityet eng' taitap Kamuktaindet ne Toroor ko uu tugul che kiga yai kwandanyi.
10Ki togos eng' peetuusyechooto otwogigap Nebukadnezar laitoryatap Babilon kobwa Jerusalem, ak ki yiem nganaseet. 11Ak ki nyo nganaseet Nebukadnezar laitoryatap Babilon, kota koyiemei yooto otwogikyik. 12 Ki manda Jehoiakin laitoryatap Judah, kwo ole mi laitoryatap Babilon, kobooto kamennyi, otwogikyik, pounikyik ak kiptainikyik. Ki imut ineendet laitoryatap Babilon eng' kenyiitap sisiit ne po laitornatennyi. 13Ak ki ip eng' yooto konoraik tugul che ki mi kootap Kamuktaindet ne Toroor ak che ki mi kootap laitoryat. Kituatui tereenik tugul che po thahabu komengegitu che kiga yai Solomon laitoryatap Israel eng' Hekaluutap Kamuktaindet ne Toroor, ko uu ye ki kamwa Kamuktaindet ne Toroor. 14Ki imut piik tugul che po Jerusalem: pounik tugul, ak piik tugul che kiimeen che nyigoonen, che ki luulenik eliphuusyek taman, kobooto musogik tugul ak kitang'ik. Ma mi ne ki ng'et kobatee piik che ki kibananook miising' che ki mi emet. 15 Ki imut `Nebukadnezar Jehoiakin kwo Babilon. Ki imut kora kobooto ineendet eng' Jerusalem koba Babilon, kametap laitoryat, osotigap laitoryat, kiptainikyik ak piik che eecheen che po emet. 16Ki imut chooto laitoryatap Babilon koluul koba Babilon piik tugul che po lugeet eliphuusyek tisap, che ki kiimeen tugul ak ko pegechinotin eng' lugeet, musogik ak kitang'ik eliphuut agenge.
17 Ki yai `laitoryatap Babilon Mattaniah ng'eetap kametap kwandanyi, koek laitoryat kogeer ineendet ak kowal kainennyi koek Zedekiah.
Zedekiah, laitoryatap Judah
(2A.Pet 36:11-12; Jer 52:1-3a)
18 Ki po kenyiisyek tiptem ak agenge Zedekiah ye ki tau kolaitorani, ak ki laitoran kenyiisyek taman ak agenge eng' Jerusalem. Ki kiguure kamennyi Hamutal cheptap Jeremiah ne po Libna. 19Ki yai yaityet eng' taitap Kamuktaindet ne Toroor, ko uu tugul che kiga yai Jehoiakim. 20 Ki piit tuguuchooto amu nereegegap Kamuktaindet ne Toroor eng' Jerusalem ak Judah, kot kotimda icheek koba eng' tainnyi. Ki ingelelji Zedekiah laitoryatap Babilon.