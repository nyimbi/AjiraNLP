Kotilei Judith metitap Holofene
1Ye kingo ek koskoleny, kobechigei mutwoorikyik. Ki keer Bagoas emait ko kerunee saang' ak kogerchi saang' che poisyechin Holofene. Kingo testai igoorto ko kagei ko ki pa icheek tugul koruyo amu kiga kong'etyo. 2Ago ki kimeto Judith ineegei eng' emait, ak Holofene ne ki ru koitogei eng' itook amu ki pogitot kot.
3Ki kagoleenji `Judith cheplakwennyi ko tonon eng' saang'utap emait ole mi itoogut ak kogen komong' saang', ko uu ye cham koyaei eng' peetuusyek alak. Ki kaleenji inyoo kowendi inee saang' kwo saautikyik. Ki kamwochi `inee Bagoas ko uu nooto kora. 4Ara ki weechigei chii tugul, ki ma komi chii, ngo ne ming'in anan ko ne oo, ma ng'et chii eng' ole kirue. Ki tonon Judith eng' tabanuut ne po itoogutap Holofene ak kole eng' muguleldanyi, “Ee Kiptaiyat Kamuktaindet ne po kimnateet, keer eng' kasari poisyetap eunekyuk kobunji katorooretap Jerusalem. 5Nguno anyun ko kasarta itoret tuguugap kandieng'ung' ak ayai tetennyu ang'em puunikyok che kagobokyech.”
6Ki wo Judith ole mi toloitap itoogut nooto po Holofene ye neegitee metinnyi, ak kocherunee rotwetap chok ne kisonginini. 7Ki nyo ko riikyi itogunnyi, konam suumeegap metinnyi, ak kole, “Koono ra kimnateet, ee Kiptaiyat Kamuktaindetap Israel!” 8Kitil anyun kaatinnyi eng' kimnateennyi tugul, ak kotilda metinnyi kong'et. 9Ak ki milda poortonyi koisto eng' itook ak kong'us konyo ng'wony ak kotugen itogunnyi. Ye kingo pata, komanda saang' ak kogoochi `inee metitap Holofene cheplakwennyi, 10ak ki inde inee lolennyi po amitwogik. Kingo pata, komanda icheek tuwai ko uu ye cham kobendi saautik. Ki pun kampi kween, komuut atebweet ak koba kotogosyi tulweet agoi Bethulia, ak kobwa agoi ormariichokyik.
Koweeksei Judith Bethulia
11Ye kita ko loo kitigin, ko ki kuurso Judith kuguur riibiigap ormariichok, “Oyaat, oyaat kurgeet! Mi Kamuktaindet, miten kobootech Kamuktaindennyo! Ta kobooru inee kimnateennyi eng' Israel ak kabelisyennyi eng' puunikyok, ko uu ye kagoyai rani!”
12Ye kingo kas piigap nganasennyi tuugeennyi, kochaakta kotokyigei ormariichetap nganaseet ak koguur poisyek che po nganaseet. 13Ki rwai tugul eng' kibagenge, che mengech ak che eecheen, amu ki ma kibwaatyin kota koweek. Ki yaat ormariichet ak kotorooch icheeget. Ki ilal maat si kogoon lapkeiyet ak komuut yooto icheek. 14Ak ki leenji icheek eng' tuugeet ne oo, “Ilasunoot Kamuktaindet, ee olasu ineendet! Olasu Kamuktaindet ne tomo koisto rireenennyi eng' kootap Israel, ago kagong'em puunikyok eng' eunnyu kemouni!”
15Kingo pata, kochuut metit eng' lolet ak koboorchi icheek, ak kole, “Ogeer ni, ko metitap Holofene, ne oo ne po kiboryotinigap lugeet ne po Assyria, ak ni ko ngoryeet ne kisyebei ko kagobogit ipkoberberit. Kagobar ineendet Kiptaiyat eng' eutap kwony. 16Ko uu ye sabei Kiptaiyat, ne ki riboto eng' ole ki awendotee, ayosyei ale ki togeennyu ne kiiberber kot koit ng'emisyennyi, ak ma yaiywo inee tengek age tugul, kosubo ak koteweera.”
17Ki kwong'yo piik tugul kot. Ki ing'urukso ak ko toroor Kamuktaindet ak komwa tugul eng' kibagenge kole, “Iberuurot inyee Kamuktaindennyo, ne eng' rani ko kaiteweer puunikyok.”
18 Koleenji Uzziah ineendet, “Ee chepto, iberuurot eng' Kamuktaindet Ne Toroor Miising' kosiir kwonyiik alak tugul eng' ng'wony; ak ingoberuurok Kiptaiyat Kamuktaindet, ne ki yai kipsengwet ak ng'wony, ne katoretin si tilde metitap kandoindetap puunikyok. 19Ma istogei eng' mugulelwekwak kalasuneng'ung' eng' icheek che ibwaati kimnateetap Kamuktaindet. 20Ngo yai Kamuktaindet niito koek ne kibwaateen konyil ak konyil agobo inyee, ak ngo perurin amu kende sabeeng'ung' ole ng'oi eng' kasarta ne ki kagereeny pororyennyo, ak iiste ng'emennyo, ibune ooreet nooto ilititaat eng' taitap Kamuktaindet.” Ak ki mwa piik tugul kole, “Wei, Uu nooto.”