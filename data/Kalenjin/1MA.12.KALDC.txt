Kocheeng'ei chorwandit ak Rome ak Sparta
1Ak ye kingo keer Jonathan kole kagomyagitu ng'aleek, kolewen piik ak koyookto koba Rome si kooro ak koleelit chorwandit ak icheek. 2Ki iyookto kora paronok koyokyi pororyosyegap Sparta ak komoswek alak. 3Ki pa Rome ak kochut komostap kapkirwook ak kole, “Kaiyokwech tisiindet ne oo Jonathan ak pororyetap Yahudik si kileliit ak keteech chorwandinyo ne po keny ak Rome.” 4Ak ki igoochi `Romanik icheek paronok che ibooru chamjinet eng' panwekwak agoi koweek koba emetap Judah.
5Ang'ni pelelyetap parweet ne ki sirchi Jonathan Spartanik: 6“Otaach kagatyet kobun tisiindet ne oo Jonathan, kandoigap pororyet, tisiik kobooto piik tugul che po pororyetap Yahudik kosirchin tupchosyekwak Spartanik, ochamgei. 7Eng' kasarta ne kogosiirto, ko kogesirchi parweet tisiindet ne oo Onias kobun Arius nooto ki laitoryat eng' kwenung'wong', ne mwaei koleen oo tupchosyekyok ko uu ye ibooru pelelyet nooto kiginomnyee parweet. 8Ki taach Onias kiprutoinichooto eng' teegisto ak konam parweet nooto ki mwaei kimni agobo kibagenge ak chorwandit. 9Ara anyun nganda kima kotinyei kiy tuguuchu, ko amu ki tinyei cherseet eng' kitabuusyek che tiliileen che mi eunekyok, 10ko kagetil kiyookte si kileliit tilyandit ak chorwandit ak inyee, asi ma kitabanech ak inyee amu ki kosirto kasarta ne oo kong'etee ko ki iyakwech parweet. 11Kibwaatin anyun eng' kasarta age tugul, eng' igoorwekyok ak eng' peetuusyek tugul che po kamanuut, eng' ye kigoitoit tiseiywek ak eng' saautikyok, ko uu ye magaat ak konyolu kibwaat tupchosyek. 12Ak kiboiboen eng' liilindong'ung'. 13Ak eng' komosta nenyo, ko ki komutech tyemuutik ak pooryosyek che chaang'; ki koyachech pooryosyek laitorinik che neegityinech. 14Ki ma kemache kelelun ak che mi komostanyo ak choronok eng' lugosyechu, 15amu kitinye toreteet ne punu kipsengwet, ko ki kesarwech eng' puunikyok, ak ki kereny puunikyok. 16Ara kogelewen anyun Numenius weeriitap Antiokas ak Antipater weeriitap Jason, ak keyookte koba Rome si kolelit chorwandinyo ne ki po tai ak kibagenge ak icheek. 17Ki ng'at icheek kora kobwanjin ak kogatin ak kogoonin parwaani punwech ne tinyeigei ak kalelitetap kibagengeit ne po koonnyo. 18Ara anyun kaigai, iyakwech waluutyet.”
19Orani pelelyetap parweet ne ki kaiyookyi Onias: 20“Kobun laitoryat Arius ne po pororyetap Spartanik, asirchini laitoryat ne oo, ochamegei! 21Kogenyooru eng' sireet keele po ooreet agenge Spartanik ak Yahudik ak salu kootap Abraham. 22Ak amu kagenai niito eng' nguno, kesoome keele isirwech agobo ole uu; 23acheek eng' komostanyo, kesire keele chechook kiyagikwok ak tuguukwok tugul, ak o chekwok chechook. Ara anyun king'ate keele kemwowok ko uu nooto anyun.”
Kabokyinosyek alak che po Jonathan ak Simion
24Ak ki kas anyun Jonathan keele kogowek chemogenigap Demetrios ak kimnateet ne oo kosiir eng' tai si koyachi pooryeet ineendet. 25Ak ki wo komanda eng' Jerusalem ak kotorokta ak kotuiye icheek eng' matweetap Hamath, amu ma igoochi icheek kasarta kobookyik emennyi. 26Ki iyookto segeik kwenunnywa, ak ki week ak komwachi ineendet kole oronjotok kichobei puunik si kobookyi Yahudik eng' kemout. 27Ara ye kingo kagororokta asiista, kong'at Jonathan kiboryotinikyik kotebi eng' ng'oi ak konam kariikwa koma loe eunekwak asi koyachigei pooryeet eng' kemout komugul, ak ki inde kiboryotinik alak saang'uutap tugul ne po kambinnywa. 28Ye kingo kas punyoot kole chobootiin Jonathan ak kiboryotinikyik eng' pooryeet, ko ki orogenso ak kobir mugulelwekwak; ara ki ilal mastinwek eng' kambinnywa ak kobun let. 29Ago kimanai ko uu nooto Jonathan ak kiboryotinikyik agoi kariron, amu ki keer mastinwek kolaldos. 30Ak ki isup ko on `Jonathan icheek, ago ma nyoor amu kiga kolandae aineetap Eleutherus. 31Ak ki welel Jonathan ak kobookyi Arabuuk chooto kiguree Zabadaek, ak ki iluul icheek ak kong'em. 32Ak ki ng'eet eng' yooto ak kwo Damasko, ak ki wo komandae emonooto tugul.
33Ki manda agine Simion ak kwo kobun emet agoi Askalon ak kokwatinwek che po kimnatosyek. Ki wo kotokyigei Joppa ak kogeechi konam, 34amu kiga konai kole ki chobootiin icheek kogoito ng'otweet eng' icheeget chooto ki kaiyookto Demetrios. Ak kinde lugeetap kiboryotinik koriip yooto.
35Ye kingo week Jonathan, kotil tuiyetap poisyek ak kotet ak icheek koteech irimoik eng' Judea, 36kotes koteech irimosyegap Jerusalem koba parak, ak koteech irimet ne ibestos ng'otweet ak nganaseet, si ma imuuch lugeennywa ne po kariik ko alis anan koaldois. 37Ara ki pwa tugul eng' kibagenge si koteech nganaseet; kiga koluul matwet ne po irimet eng' komosta ne po kong'asiis, ak ki chop komosta ne kiguree Chaphenatha. 38Ki teech kora Simion Adida eng' Shephelah; ki igimit ak konde kurgotik ko kermen.
Konamei Tripho Jonathan
39Ki tyem Tripho koek laitoryat ak kolach kuutweet, ak kotokyi eunnyi laitoryat Antiokas. 40Ki iywei kole imuuchi ma iyonji Jonathan koyai ko uu nooto ak imuuch kotetyi lugeet, ara ki testai kotyem kole konam ineendet asi kobar, ak ki wo komanda ak koit Beth-shan. 41Ki wo Jonathan kotuiye ineendet kotinyei kiboryotinik eliphuusyek artam che kagilewen, ak kiit Beth-shan. 42Ye kingo keer Tripho kole kagonyo ak lugeet ne oo, ko ki iywei kotokyi eunnyi ineendet. 43Ara ki taach ineendet eng' teegisto ak kolas ineendet eng' choronokyik tugul, ak ki igoochi ineendet konunoik ak kong'at choronokyik ak kiplugotinikyik ko konyiit ineendet ko uu inee. 44Ak ki leenji Jonathan, “Amu nee si kaigoochi pichu koimgei kot miising' ago ma kimi pooryeet? 45Igoochi icheek kobechigei koorikwak ak ilewen piich che ng'ering' si kotebi ak inyee, ak inyoo keebe tuwai Ptolemais. Agoonin nooto kobooto kimnatosyek chuun alak kobooto kiplugotinik che ng'etunotiin ak che tononjin, ak yeityo aweege awe kaa. Nooto amunee asi ami yu.”
46Ki iyan Jonathan ineendet ak koyai ko uu mwaennyi; ki meto kiplugotinik kobechigei, ak kaweektagei agoi emetap Judah. 47Ki meto kong'et ak ineendet piik eliphuusyek somok, ak eng' chooto kometo kong'et eliphuusyek aeng' eng' Galilaya ko chuun eliphuut agenge koba ak ineendet. 48Ago ye kingo chut Jonathan Ptolemais, koger piigap Ptolemais ormariichook ak konam ineendet, ak kobar eng' rotweet tugul che kiga kochut kobooto ineendet.
49Ak ki iyookto Tripho kiplugotinik ak kariik kochut Galilaya ak keeweet nooto oo asi kobar komis kiplugotinik tugul che po Jonathan. 50Ago ki nai kole kagenam Jonathan ak ki pek kobooto piikyik, ak ki igimitkei ak kotestai koba kotetatkei ko uu nooto kochobootiin eng' pooryeet. 51Ye kingo keer puunikwak che kiyonu kole agoi koyai pooryeet ne po meet, koweek let. 52Ara ki it tugul emetap Judah kochomegei, ak ki riiryo agobo Jonathan ak che ki mi tugul ak ki aragenso kot; ak ki riir kot Israel komugul. 53Ki tyem pororyosyek tugul che kigaimuut icheek kobar icheeget, amu ki mwa kole, “Ma kotinyei kandoin anan toretin. Ara anyun ongeyachi pooryeet icheek ak kemiis icheek eng' kabwaatutigap kipkosabei.”