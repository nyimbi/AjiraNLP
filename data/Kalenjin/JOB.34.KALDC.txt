1Ki testai `Elihu kole,
2“Ogas ng'aleekyuk, okweek pichu utaatiin,
ak oepcha iit okweek che otinye naet.
3Amu tyemei itit ng'aleek,
ko uu ye chamchami kutit amitwogik.
4Ongelewenjige kiit ne po iman,
ongenai acheeget kiit ne myee.
5Amu kamwa Job kole, ‘A po iman,
ak kigoistoena Kamuktaindet che nyoljino.
6Nganda a po iman ko ki kiita keele aa kiplembechwa,
ma inyaaksei moennyu, agot ngo ma tinye kachililut.’
7Ngoro chii ne uu Job,
ng'oo ne eei sasisyet ko uu peek?
8Ne wendoti kobooto yaigap tengekto,
ak kowendoti ak piik che yaach.
9Amu ki komwa kole, ‘Ma keljin kiy chiito
kobaibaegei Kamuktaindet.’
10Ogas anyun amu nooto, pichu otinye naet,
ingolooit eng' Kamuktaindet keele imuuchi koyai yaityet.
Ak ingolooit eng' Ineendet Ne po Kamuktaet, keele koyai tengekto.
11 Amu yaakyin chiito ko uu poisyonikyik,
ak kogoochi chii age tugul konyoor ko uu ortinwekyik.
12Ee, iman, ma yaei `Kamuktaindet kiy ne ya,
ama imaasi kirwooget Ineendet Ne po Kamuktaet.
13Ng'oo ne ki ng'at ineendet si koriip ng'wony?
Anan ng'oo ne ki inde ineendet ng'wony komugul ole tebee?
14Ngot komach Kamuktaindet koweekyigei saboondo ak kabuusetap chiichooto,
15kobegu anyun piik tugul kibagenge,
ak koweekyingei chiito ng'ung'unyek.
16Ngot itinye anyun kaguiyet igas niito.
Epchi iit ng'aleekyuk.
17Tos imuuchi kobounis ineendet ne wechei imanda?
Ak tos igikyini inyee ineendet ne po iman ak ko kiim?
18Ng'oo ne leenji laitoryat, ‘Ii ya!’
Anan keleenji piik che taagunotiin, ‘Oo yaacheen!’
19Kotam nee anyun eng' ineendet ne ma konyiti pounik,
ne ma keerei mogoreek kosiir kibananook?
Amu poisyonigap eunekyik icheek tugul.
20Pegu eng' ye matya, agot kemoi kween.
Potandos piik ak kosiirto,
ak ki istoi che kiimeen ama eng' eutap chii.
21Amu keerei konyekyik ortinwegap chii,
ak kogeerei panwekyik tugul.
22Ma mi mesundeito, anan urwetap meet,
ne imuuchi koung'egei yaigap tengekto.
23Amu ma nyooljin ineendet kota kobwaat chiito,
kole nyoljin kwo taitap Kamuktaindet eng' kirwooget.
24Tonatoni piik che kiimeen eng' ortinwek che ma naoksei,
ak konde alak kogeer icheeget.
25Nae anyun poisyonikwak,
ak kogabui kemoi, si kobiit keng'em icheek.
26Pirei icheek amu yaitwogikwak,
ye keerei piik alak,
27amu kimasta, ma isup ineendet,
ama ibwaat age tugul eng' ortinwekyik.
28Kot kogoochi riiregap kibananook koit ole mi ineendet,
ak ki kas riiregap che kinyaliili.
29Ye kasiis ineendet, ko ng'oo anyun ne igikyin ineendet?
Ak ye uny togeennyi, ko ng'oo ne imuuchi kogeer?
Ngo yachi poror anan ko chii, ko kergei.
30Ma igoochin kolaitoran chiito ne ma iywei Kamuktaindet,
si ma piit chii ne riichei piik.
31Tos amu nee si ma mwachi chii age tugul Kamuktaindet, koleenji,
‘Ka amuite eng' katigonet, ma ayae leluut kogeny,
32Ineeta che ma keere;
ngot ko ki ayai tengekto, koma yae kogeny.’
33Tos piitu yaakyinennyi ko uu ye ichame amu ieesyoi?
Amu kanyool ilewen, ma anee,
ara mwaa anyun che ingen.
34Leenjino piik che tinyei naet,
ee, chii age tugul ne utaat ne kasa, komwaei koleen,
35ng'alaali Job koma tinyei naet,
ama mi ng'omnateet ng'aleekyik.
36Kata myee ketyem Job agoi let,
amu kergei waluunennyi ak ne po piik che yaacheen.
37Amu tesyin ngelelnateet tengektanyi,
iraprabi eunekyik eng' kwenunnyo,
ak kotesei ng'aleekyik kogirinda Kamuktaindet.”