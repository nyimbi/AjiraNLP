Amei melel saboondannyun agobo Kamuktaindennyu
Tyendap Kalasunet ne po Daudi, ye ki miitei surkwen ne po Judah
1 Ee Kamuktaindet, inyee ko ii Kamuktaindennyu;
acheeng'in eng' kagiiletapkei;
Amei melelda saboondanyu amu machin,
machin kot poortanyu,
eng' emet ne yaamaat ne po ng'etatet, ole ma mi peek.
2Ara uu nooto koageerin eng' ole-tiliil,
si ageer kimnateng'ung' ak toroornateng'ung'.
3Amu myee chamyeng'ung' ne tala kosiir saboondo;
ilasun anyun kutinnyu.
4Ara anyun alasun kota asabe;
anamjini parak eunekyuk amu kaineng'ung'.
5Piyonyi saboondanyu eng' igoorto ak akwaiyet;
ak ilasun kutinnyu eng' poiboiyet,
6ye abwaatin ami itogunnyu,
ak abwaatin eng' saisyegap kemoi;
7amu ki iegu toretindennyu,
abaibai anyun eng' urwetap kebebaiguk.
8Isubotin saboondanyu miising';
nama eung'ung' ne po tai.
9Ago pendi ng'wony oriit,
che cheeng'ei kong'em saboondanyu.
10Kigoitoi kobek eng' kimnateetap rotwetap chok,
ak kobunji lelwek.
11Ago paibai laitoryat eng' Kamuktaindet;
igasegei age tugul ne iyastos eng' ineendet;
amu kigerei kutusweegap kiplembechonik.