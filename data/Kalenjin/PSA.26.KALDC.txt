Saaet agobo kirwoogetap imanda
Tyendap Kalasunet ne po Daudi.
1Ibesyeiwo, ee Kamuktaindet ne Toroor,
amu ki awendotee kagesunatennyu pogei,
ki amang'u Kamuktaindet ne Toroor amachuchuige.
2Isyacha, ee Kamuktaindet ne Toroor, ak ityema;
tyem kabwaatutikyuk ak muguleldanyu.
3Amu mi tainnyu chamyeng'ung' ne tala,
ak ki awendotee imaning'ung'.
4Tomo ketebi ak piik che iberberisyei;
ama kinamegei ak ng'aalik.
5Aweche tuiyetap che yaei yaityo,
ama kitebye ak kiptengeginik.
6Auni eunekyuk amu ma tiinya lelutyo,
si amuut kaptisisyeng'ung', ee Kamuktaindet ne Toroor,
7si atyen tyendap kongoi kogasak,
ak ang'alaalee poisyoniguk tugul che kikwong'ee.
8Ee Kamuktaindet ne Toroor, achame meng'ootetap koong'ung',
ole menyei teegistang'ung'.
9Ameistaa kobooto kiptengeginik,
anan saboondanyu kobooto rumiik,
10mi eunekwak kolgolyet,
ak nyiitootiin eunekwak che po tai tuguuk che kigoigoisye.
11Ago anee, awendotee kagesunatennyu pogei;
ityaacha, ak irireenage.
12Tononee keldanyu ole myee:
alasu Kamuktaindet ne Toroor eng' tuiyosyek.