Katigonutigap Agur
1Ng'aleegap Agur weeriitap Jake; maonateet. Ki leenji chiito Itiel, ee Itiel ak Ukal.
2Auu tyony iman asiir chii tugul,
ama tinyei kaguiyet ne po chii.
3Ak tomo aneetkei utaatyet,
ama nai Ineendet ne Tiliil.
4Ng'oo ne ki togosta kipsengwet, ak kochoorgei?
Ng'oo ne ki koyum usoonet eng' eunekyik?
Ng'oo ne ki koratyi peek ngoryennyi?
Ng'oo ne ki igimit tabanwek tugul che po ng'wony?
Kiguure nee? Kiguure nee weeriinnyi, ngot ingen?
5Tiliil ng'olyootap age tugul ne po Kamuktaindet;
inee ko long'eetap icheek che imang'u ineendet.
6Ametesyi ng'olyoo ng'aleekyik,
si ma kerin kong', ak iegu kiplembechwa.
7Kasoomin tuguuk aeng';
amat ietena kotom amee:
8Iste kolooegitu eng' anee, tangoita ak lembechek:
amegoono pananda anan mogornatosyek;
paena amitwogik che yama,
9si ma piye ak aeesyen, ak ale, “Ng'oo Kamuktaindet ne Toroor?”
Anan si ma egu kibanania, ak achoorse,
si ma mwa kainetap Kamuktaindennyu eng' tangoi.
10Ametaam otwogindet eng' taitap kiptaiyandennyi,
si ma chubin, ak konamin ng'oogisto.
11Mi ibinda ne chubei kwanisyekwak,
ama iberuuri kametisyekwak.
12Miitei ibinda ne iitigei kole tiliil,
ago tomo ki uun eng' simdanywa.
13Miitei ibinda, ee, mi katorooretapkei ne tya eng' konyekwak!
Sutotin irirenigap konyekwak.
14Miitei ibinda che uu keleekwak rotoogap chok,
ak ko uu keleekwak che po kipkermet, rotonik,
si koame kibananook kogeskei eng' ng'wony,
ak koges che ma tinyei kiy eng' piik.
Kaneetutik alak
15Tinyei pinyinyet aarek aeng', che leen, “Koonech, koonech.”
Mi tuguuk somogu che ma koi piyo,
ee, miitei tuguuk ang'wanu che ma mwaei kole, “Kayamech”:
16chooto ko kererit, ak ne soon;
emet ne ma piyonyi peek;
ak maat ne ma mwaei kole, “Kagoyama.”
17Kondap chiito ne chotei kwandanyi,
ama chamei kogas iit kamet,
kobalu chepkuginik che po atebweet, kong'ato,
ak koam aaregap kipsichinik.
18Miitei tuguuk somogu che po kwong'eet ne oo eng' anee,
mi ang'wanu che mangen:
19ole tirirendoi kipsiichit eng' soet,
ole wetitoi ereneet eng' rwandet,
ole wetitoi meeliit eng' nyanjet,
ak ole teptoi mureno ak chepto.
20Uu ni atebeetap kwondo ne tinyei ibeetapkei:
amisyei ak kouus kutit,
ak komwa kole, “Ma ayai kiy ne ya.”
21Potani ng'wony agobo tuguuk somok,
tuguuk ang'wan che ma imuuchi komuitoochi:
22Chooto ko chu: otwogindet ne kaek laitoryat;
Ak chiito ne abusat ye kagobiyo;
23Ak kwondo ne kiwechei ye kagitun;
Ak chepto ne otwogindet ne tuun punjin tuguugap kwondo ne pou ineendet.
24Miitei tuguuk ang'wanu ng'wony che mengeechen,
ak ko utaatiin miising':
25tyong'ik che ma kiimeen pirechik,
ago iyumjigei amitwogikwak eng' kemei;
26tyong'ik che nyerootiin kenerok,
ago teechei kooriikwak eng' rwandosyek;
27ma tinyei laitoryat chereng'enyinik,
ago iboktoi tugul eng' kweanaik;
28ki muuchi kenamee cheringisyet euut,
ago mi kooriigap laitorinik.
29Miitei tuguuk somogu che pendoti komyee eng' pandanywa,
ee, ang'wan che pendoti komye:
30ng'etundo, ne kiim kosiir tyong'ik tugul,
ama mwee tyony age tugul;
31seset ne chepchep; ak kwesta agine;
ak laitoryat ne ma kirindoi chii.
32Ngot ko kaitoroorge eng' perberyo,
anan ngot ko kaibwaat yaityo,
iger kuting'ung'.
33Amu nyoonei mwaita ye kisach cheego,
pwoonei korotiik ngiiny serut,
ko uu nooto ibu nereegek che kaging'eet pooryeet.