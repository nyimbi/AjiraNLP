NG'ALAALETAP JOB AK CHORONOKYIK
Riiregap Job
1 Kingo pata chuuto kotwek Job ak kochup peetuutap sigeennyi. 2Ki mwa Job kole;
3“Ingobet peetuut ne ki kisigeno,
ak kemout ne ki mwa kole, ‘Kagimanach weeriit.’
4Ingoimenit peetuunooto!
Amat komage kiy Kamuktaindet eng' parak,
anan koluuchi lapkeiyet peetuunooto.
5Ingonam peetuunooto `mesundeito ak imenindo kobunji.
Ingotebee `pooldet peetuunooto,
ingomu peetuunooto `imenindap peetuut tugul.
6Ingonam `mesundeito kemounooto.
Amat kogaskei peetuunooto eng' peetuusyek che po kenyiit,
amat ki itito peetuusyegap arawek.
7Ee, ingoek karaatya kemounooto,
amat kobiit eng' yooto tweguunet ne po poiboiyo.
8Ingochup peetuunooto `icheek che chubei peetuut,
che chobootiin kong'eet tyondo ne oo ne po peek ne uu ting'ong'et.
9Ingoimenitu kecheik che po ye karatarat;
ingocheeng' lapkeiyet, amanyoor,
amat kogeer peetuunooto ye machei koorir emet.
10Amu ki ma rat moetap iyoteetap kamennyu,
anan koung'e konyekyuk nyalilda.
11Amu nee si ki ma ameei ami moo?
Amu nee si ma ameei ko kagisicha?
12Kilya si kotoroocha kutung'oik,
anan kinaik kot areri?
13Amu kita arue ak asiis; kita anuuchi,
yeityo amuuny
14kobooto laitorinik ak kirwoogik che po ng'wony
che ki teekyigei komoswek che ki koguber,
15anan kobooto pounik che ki tinyei thahabu,
che ki inyiit kooriikwak fedha.
16Kitagaigai nda kiga ki oswo si ma piitu,
ko uu manyurunik che ma keer lapkeiyet.
17Olooto koma iimi sogoranik,
ak olooto ko imuunyi che ng'etyotiin.
18Eng' olooto ko imuunyi che ratotiin;
ma kasei agot kutitap kayagindet.
19Mi olooto ne ming'in ak ne oo,
ak ityagat otwogindet eng' kiptaiyandennyi.
20Amu nee si kigoochi lapkeiyet ne mi eng' nyalilda,
ak kigoochi saboondo ne mi ng'wanindo eng' muguleldo,
21 che igeni meet, ago ma nyoonei;
ak kobaalei kocheeng'ei kosiir konoraik che ung'ootiin,
22che poiboitu miising',
ak kogasegei ye kanyoor kererit?
23Amu nee si kigoochin lapkeiyet chii ne ung'aat ooreennyi,
ak koyiemee `Kamuktaindet ineendet ng'ootweet?
24Amu nyoonei aragenennyu kotom aamisye,
ak korong'ugei tigenoikyuk ko uu peek.
25Kiit ne ki aiywei ko kanyoonjo,
kioto koono aaragen ko nooto ne nyoonjino.
26Ma tinyei talbis, anan sisyinetapkei,
ma tinye kamuung'et, ago nyoonei nyalilda kityo.”