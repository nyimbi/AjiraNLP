Itunetap Heliodoras eng' Jerusalem
1Ye kingo meng'oot nganaseet ne Tiliil eng' kaalyeet ne kachulyo ak kesubi ng'atuutik amu kayweisyetap tisiindet ne oo Onias ak sasisyennyi ne po yaityet, 2ko kiit ko konyiit laitorinik icheek yooto ak kotoroor hekaluut eng' konunoik che korooron kot, 3kot koit koweekta eng' lalennyi tuguuk tugul che tinyeigei ak poisyetap tiseiywek laitoryat Selukos ne po Asia.
4Ago ki nyoor teerchinet agobo kandoinatet ne po sireetap nganaseet ne oo chii agenge ne keguree Simion, ne salu pororyetap Benjamin, ne ki kagieet konam hekaluut. 5Amu ki ma komuuchi koterteer Onias, ko ki wo kap Appollonius ne po Tarsus, ne ineendet ko ki kandoindetap Koeles Syria ak Phoenisia, 6ak komwachi ineendet kole nyiitaat robiin che chu konorweet eng' Jerusalem, ak kole ma ingen chii ak mamitei robiinichooto eng' kaitet ne po che po tiseiywek, ak mi kamugeet koit konom laitoryat. 7Ye kingo tuiyo Apollonius ak laitoryat, komwachi agobo robiinichooto kiga kemwachi. Ki lewen laitoryat Heliodorus ne kinamu tetuutikyik ak koyookto kwo ak ng'atuutyennyi ne po koisto mogornatonooto. 8Ne maraany, kong'eet Heliodorus konam panda, koyaegei ko uu yo yaei rutoi ne po chigilet ne po nganasoogap Koeles Syria ak Phoenisia nganda ne po iman, ko kiwendi kotwaisye magutyetap laitoryat.
9Ye kingo itita Jerusalem ak ko kagotaach komyee tisiindet ne oo ne po nganaseet, komwachi agobo mwaitaet ne kiga kemwa ak komwa amu nee si kagonyo, ak koteep ngot ko uu nooto iman.
10Ki mwachi tisiindet ne oo kole mi konorutik alak che po mosoogik ak lagok che ma tinyei sigiik, 11ak kora komi robinik che po Hyrkanus weeriitap Tobias, chii ne tinyei oldap tigis ne oo, ak ki ngium tugul ko ki itei talendainik eliphuusyek ang'wan che po fedha ak pogol aeng' che po thahabu. Kot koit yooto, koma uu ole kiga itaamda ng'aleek Simion. 12Ak ki mwa kole ma imugoksei keele keyoochi leeluut pichooto che kigainde imandanywa tiliilindap olda ak eng' imanda ak tononetap hekaluut nooto kitoroori eng' ng'wony komugul.
Kotetei Heliodorus ko chor Helaluut
13Ago king'eet Heliodorus amu ng'atuutyet ne ki tinyei kobun laitoryat komwa kole agot ndalya, ko agoi kenam robinichu ak kegeerchi konorweetap laitoryat. 14Ara ki itabaan peetuut ak kwo kotononji chigiletap robiinik chuuto.
Ki eet kaimutyet eng' nganaseet komanda. 15Kiruiyo kosyep moo tisiik kogailach ngoroikwak eng' taitap kapkorosuut ak koriirchi kipsengwet eng' ineendet ne kiga koon ng'atuutyet agobo konorwek, kole ko konor koriibogis agobo icheek che kiga konor. 16Ma mi chii ne ki imuuch kogeer togeetap tisiindet ne oo amanyoor ng'wanindo eng' muguleldo amu ki taagu eng' togeennyi ak kaimutyet ne kitogu eng' waleetap itoondanyi. 17Amu kiga koityi arageneet ak potanet eng' poortanyi ne kitagu eng' icheek che kigeerei ng'wanindo ne ki mi muguleldonyi. 18Ki manda piik ak korwai ko kaimugutyogei komachei komuur sumot eng' saaet amu ki neegit kimurwoon yooto. 19Kigermengei chebyosok eng' kuniok ak konyi ooreet. King'etyo korwai kwonyiik che kita komengech che kigang'et kotokyigei ormariichok ak irimosyek alak. Alak ko ki itito eng' tirisyok. 20Ki namji eunekwak kipsengwet ak koriiryo eng' saaet. 21Ki mi kiy ne po riirge eng' ole kiga ma itagei piik tugul ko karuiyo kosyep moo ak aragenetap ne oo ne kinyoor tisiindet ne oo.
Ko riibei Kiptaiyat Hekalunnyi
22Ye kita kogurei Kiptaiyat Ne po Kamuktaet kole koriip konorweet matwa kiy ak kotiip icheek che ki koonu kioto, 23ko ki testai Heliodorus eng' kiit ne kiga keyanjin. 24Ago ye kingo it oldap laleetap emet komi ak riibiikyik, ko eng' yooto ko ki mong'ji icheek ne oo ne po Kiptainik ak eng' kimnateet ne oo kot kogoochi icheek che ki tinyei nyiganateet koba ak ineendet konyoor kwong'eet agobo kimnateetap Kamuktaindet, ak konyalulso amu arageneet. 25Kamong'ji eng' yooto ineendet paraisiit kotinyei chiito ne ki kweryei ne po kwang'ut ak kagiito kolili; ki ibookyi Heliodorus ak kotyaar ineendet eng' keelyekyik che po tai. Ki took ne kweryei koga kermengei ak kotinyei kariigap thahabu. 26Kimong'ji ineendet kora parnotik aeng'u che ki kiimeen kot, ak kotinyei itoonwek che korooron ak koga ilachkei kot, ak koga tononso icheek eng' komoswekyik ak kobir ineendet eng' kipcharitit ne ma mi kamung' ak koguoten ineendet. 27Ye kingo putyi ng'wony ak kooro imenindo, ko kanap piikyik ak konde ne kilaisee, 28ak komut ineendet-chiichi ne ko maloit ko kachut oldap laletap pororyet ak kasubikyik ak kobooto riibiikyik ago nguno koma imuuchi kotoretkei ineendet. Kagogeer kimnateetap Kamuktaindet.
Ko sachin Onias Heliodorus
29Ye kingo rue ko kasyep moo koga namak kuut amu mageetap kamuktaindet ak koga kietee kamugeet konyoor sabeet, 30ko ki testai kolas Kiptaiyat ne ineendet ko ki yai yautyetap kwong'eet eng' komostanyi. Ak ki nyi poiboiyet ak kagaseetapkei hekaluut amu katook Kiptaiyat Ne po Kamuktaet, ne eng' tai ko ki nyiitaat arageneet ak kaimetapkei.
31King'etyo alak eng' choronogap Heliodorus ak kosoom Onias koguur ineendet ne toroor eng' tugul kole kogoochi sabeet chiito nooto kagotanui. 32Ki ng'eet anyun tisiindet ne oo ak kogoito tiseiywot agobo saruunetap chiichooto eng' kayweisyet kole ni ko muuchi ko tyemuutyet ne po Yahudik agobo Heliodorus. 33Ye kingo to kogoitoi kagoitoet tisiindet ne oo, komong'ji parnotigai kogeny Heliodorus koga ilaach ngoroik chugai, ak kitononso ak kole, “O poiboitu miising' agobo tisiindet ne oo Onias, amu agobo ineendet ko kagogonok Kiptaiyat okweek sabeet. 34Ak ogeer okweek ole, komwachi piik tugul agobo kimnateetap kwong'eet ne po Kamuktaindet okweek che kogobir kipsengwet.” Kingo tar komwaei, kobetyo eng' yooto.
Sigunetap Heliodoras
35Ki ng'eet Heliodorus ak kogoochi tiseiywot Kiptaiyat ak koyasyechi saruunindetap sabeennyi, ak kiye kago saiseret Onias, komanda kotendeen kwo kap laitoryat ak kimnatosyekyik. 36Ki mwaita yautik tugul agobo yautigap Kamuktaindet, chooto kiga kooro eng' konyekyik. 37Ye kingo tebee laitoryat Heliodorus agobo chiito ne imuuch koyookto kogeny kwo Jerusalem, kowol kole, 38“Ngot itinye punyo age tugul, anan ko chii ne tinyei tetuut agobo laitornateng'ung', iyookte ineendet, amu inyooru ineendet koga kebiir kot, ago ngot kosap, amu ne po iman komi kimnateetap Kamuktaindet yooto. 39Amu ineendet ne tinyei meng'ootennyi eng' kipsengwet koriibei yooto ineendet ak kogoonu toreteennyi, ak ko kwerei ak kong'em icheek che pwoonei kole si koguoten yooto. 40Niito ko waluutyet ne po tuguuk che kiityi Heliodorus ak riipseet ne po oldap laletap emet.”