Kagoochinet ne Tagaat
Tyendap Kalasunet ne po Asap
1Katwek Ne po Kamuktaet, inee Kamuktaindet ne po Toroornatet,
ak kaguur ng'wony kobooch ko kachor asiis agoi kororokto.
2Eng' Zion, komi korooronindo ne ititaat,
kamong' Kamuktaindet kooluu.
3Nyoonei Kamuktaindennyo, ama siisei:
mi tainnyi maat ne peelei kowong'u,
ak komuut ineendet usoonet ne oo.
4Kuurei `inee parak kipsengwet ak ng'wony,
si kobiit korwookyi piikyik:
5“Oyumja piikyuk che tiliileen;
chooto che ki kiyomiske ak icheek eng' tiseiywek!”
6Mwaitoi kipsengwet imandanyi;
amu Kamuktaindet ineendet ko kirwoogindet.
7Oep iit, ee piikyuk, si ang'alaal;
ee Israel, si abaoryanun.
Aa Kamuktaindet, Kamuktaindeng'ung'.
8Ma kerin kong' agobo tiseiyweguk;
ak mi tainnyu kagoochinoiguk che kebeelei kotugul.
9Ma kwerye tany eng' kaptugung'ung',
anan kwesta eng' akwotisyeguk.
10Amu nenyu tyony age tugul ne po timiin,
ak tuuga che miitei tuloonook eliphuut.
11Angen toriitik tugul che miitei tuloonook,
ak chechuuk tyong'igap warenget.
12Nda ama rubeet, koma mwaun,
amu nenyu ng'wony, ak tuguukyik che nyiitaat olooto.
13Tos aame panyeegap kirugiguk,
anan aee korotiigap ng'oroorek?
14Igoochi Kamuktaindet korosyotap kongoi;
ak yaakyi Ineendet Ne Toroor Miising' arorutiguk.
15Kuura eng' peetuutap nyalilda;
asi asaruun, ak iloswa.
16Ago leenjin `Kamuktaindet kiptengekyot,
atinye imanda nee, si imwaimwae ng'atuutikyuk,
ak ing'alaalatee arorutyennyu?
17Amu inyee ne iweche atep ne myee,
ak ituktochini patai ng'aleekyuk.
18Ye ki igeer choorindet, ochamyechi tuwai,
ak itinye yamdaet ak che ibegei.
19Ichamjini kuting'ung' komwa yaityet,
ak chobei ng'elyeptang'ung' ng'aalseet.
20Itebye ak ichaame ng'eetap kamenng'ung';
itaami weeriitap komet.
21Ki iyai tuguuchuuto ak ki asiis;
ki ileen ki kerge ak inyee.
Ago agerin kong' nguno,
ak atete tugul eng' taing'ung'.
22“Ara anyun obwaat chuuto, okweek che outye Kamuktaindet,
si ma tonak, ama piitu chii ne sarwok.
23Age tugul ne igoitoi korosyotap kongoi ko nooto ne iloswa;
ak ineendet ne chobei atebeennyi komyee
aboorchini yetunetap Kamuktaindet.”