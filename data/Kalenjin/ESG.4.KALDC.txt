Kogaigai `Mordekai Esta kosoom rireenet
1[1] Ye kingo nai Mordekai tuguuk tugul che kagoyaak, kogereer ngoroikyik ak kolaach kuniok ak koiilegei oreek, yeityo kwo kwenutap nganaseet ak kote eng' kutit ne oo ak riiregap ng'wanindo ne oo. 2[2] Ago ki nyo ineegei agoi taitap ormariichetap laitoryat, amu ki ma kechamjin chii age tugul ne ilaachi kuniok kochut ormariichanooto. 3[3] Ki piit eng' Yahudik arageneet ne oo, karugutetapkei, riirek ak kateeiyet eng' emet age tugul ne ki it ng'olyootap laitoryat ak ng'atuutyennyi, ak kisyep che chaang' eng' icheek kuniok ak oreek.
4[4] Ye kingo pwa tiibiigap Esta ak riibiikyik ak komwachi Esta ng'olyoondonooto, ko ki aragen miising' ineendet. Ki iyookto ngoroik kilaakyi Mordekai ak kireegune kuniok, ago ma iyan kolaach ngoroichooto. 5[5] Ki kuur anyun `Esta Hatak, agenge eng' riibiigap laitoryat ne kiga konde laitoryat koboisyechi ineendet ak kong'at ineendet kwo ole mi Mordekai si kobiit konai kole nee niito ak amu nee si koyaak ko uu nooto. 6[6] Ara ki wo anyun Hatak ole mi Mordekai eng' ole paraa eng' nganaseet ne ki mi taitap ormariichetap laitoryat. 7[7] Ki mwachi `Mordekai ineendet tuguuk tugul che kogoyaak agobo ineendet ak agobo fedhaisyek tugul che kiga koarorchi Haman kole konde ole kigonoree tuguugap laitoryat agobo Yahudik, kole si kebar icheek. 8[8] Ki igoochi kora ineendet ng'aleegap siruutik che po ng'atuutyet ne ki kimwaita eng' Susa keele kebar icheek, si koboorchi Esta ak koaroorchi ole teptoi, kong'at ineendet kwo ole mi laitoryat asi koriirchi ineendet ak kosoom eng' tainnyi agobo piikyik. 9[9] Ki wo Hatak ak komwachi Esta ng'aleegap Mordekai. 10[10] Ki ng'alaalji anyun `Esta Hatak ak kong'at ineendet koipchi ng'aleek Mordekai kwo koleenji, 11[11] “Ingen otwogik tugul che po laitoryat ak piik che po emotinwegap laitoryat kole, age tugul ne ma kiguur ne nyoonei ole mi laitoryat eng' seremut ne mi oriit, ngo muren anan kwony, komi ng'atuutyet agenge agobo ineendet keele kibarei. Ma ng'etu kobatee icheeget che iyogoochin `laitoryat kirokto ne po thahabu si kosap. Tomo keguuro anee anyun awo ole mi laitoryat eng' peetuusyechu sosom kogosiirto.”
12[12] Ye ki ngemwachi Mordekai ng'aleegap Esta, 13[13] kong'at anyun Mordekai keipchi Esta waluunet keleenji, “Amat ibwaat ile amu imi kootap laitoryat ichilili kosiir Yahudyo age tugul. 14[14] Amu ngot isiis kityo eng' peetuusyechuuto, konyooru Yahudik toreteet ak katyaget eng' komosta age, ago iluse inyee ak kootap kwandang'ung'. Ak ng'oo ne ingen ngo tos ki ma inyoonji pounateet agobo peetuusyek che uu chuuto?”
15[15] Kong'at anyun Esta keipchi Mordekai waluunet keleenji, 16[16] “Ui iyum Yahudik tugul che miitei Susa, ak orugutkei agobo anee amat oam kiy anan oeeise eng' peetuusyek somok, kemoi anan peet. Arugutigei agane ko uu nooto kobooto tiibiikyuk. Ye ibata, awe anyun ole mi laitoryat nganda ma chamdaat eng' ng'atuutyet; ngalus, alus. 17[17] Ki wo anyun Mordekai ak koyai ko uu tugul che kang'at `Esta ineendet.
Saaetap Mordekai
18[1] Kobwaati tugul che kiga koyai Kiptaiyat, kosa Mordekai Kiptaiyat 19[2] kole, “Ee kiptaiyat, kiptaiyat ne ibou tuguuk tugul, amu mi ng'wony tugul euneguk ama mi chii age tugul ne imuuchi koek kanaguut ye imache isaru Israel, 20[3] Amu ki inyee ne ki iyae kipsengwet ak ng'wony ak kiy age tugul ne po kwang'ut ne mi kurereetap kipsengwet. 21 [4] Ii Kiptaiyatap tugul ago ma mi ne imuuchi konachin, Kiptaiyat. [5] Ingen inyee tuguuk tugul. Ee Kiptaiyat ingen ile kiaeesye agutung'ji Haman, kibiywet kinye, ma amu ngelelnatet, anan koromnatet anan keele ki acheeng'jinigei kaina eng' taitap piik. [6] Kita yomo awirchigei ng'wony eng' taitap Haman ak ang'utut keldebeesyennyi nda ki nooto ne ki imuuch kosar Israel. [7] Ma ayai ko uu nooto amu ki ma amache atoroor kipkosabei ne kata Cheptalel. Aeesyei agutung'ji chii age tugul ipkobatenen inyeegei ee Kiptaiyannyu. Agot eng' koma amu laskeita. [8] Ara rirenech nguno eee Kiptaiyat, Kamuktaindet ak ko Laitiryat, kamuktaindetap Abraham, sarwech eng' puunikyok. Cheeng'ei puunikyok kasar asi kotarech.Tinyei mageet kogees piiguk che ki cheguuk kobooch keny. [9] Mat iwiirte pounateet ne ki igeleng'jigei kobun otwoknateet eng' emetap Misiri. [10] Epchi iit saaennyu ee kiptaiyat. Riiree che tuun indiin. Wal riirekyok koek poiboiyetap peetuut ne oo, asi ketyen kilaasu kaineng'ung'. Mat itar igeesu che ilaasun.” [11] Ara ki riirchi anyun piik tugul che poo israel amu ki nai kole kago riikyi meet.
Saaetap Esta
[12] Eng' ng'wanindo ne oo, koweekyigei kiptaiyat eng saaet Esta osototap laitoryat. [13] ki wiirta ngoroikyik che po kamanuut, kolaach ngoroigap riirek ak kateiyet. Ne kata iilegei mwaanik che po kamanuut, koilegei oreek ak kiptangasiat metit. Ki yai ne imuuchi konyaliil poortanyi. Poortanyi ne ki chamei kot kosich iitoon, kometo kotuch suumeek che ma kigut. [14] Kosa ko uu ni Kiptaiyat Kamuktaindetap Israel: “Ee Kiptaiyannyu, Inyee inyeegei ne ii Laitoryannyo. Toreto anee aneege ne ami kityo, ama mi chii ne toreto, ip kobatenen inyeegei. [15] Neegit koit let sabeennyu. [16] Ee Kiptaiyat, kong'eetee kesicho, kobun ooreet ak pororyennyu, ko ki kemwaiwo agobo inye keele ki ilewen pororyetap Israel eng' pororyoosyek tugul koek neng'ung'. Tugul che ki iamisyi ko ki isuldochi. [17] Ago kogeyai tengek nooto koindoech enegap puunikyok. [18] Koiyai ko uu nooto amu ki kikutung'ji kamuktaikwak. Ago ibo iman Kiptaiyat. [19] Ngano koma kasei puunikyok kole ki mi otwoknatet ne ng'waan. Ki koyasyesyechi kamuktaikwak, [20] ma kole kogees kityo che ilaasun, ago kowiirta kora ng'atuutyeng'ung' koloit, ak kotaburburan kaptisisyeng'ung' ak toroornatetap kong'ung'. [21] Tinyei mageet koyai ng'wony komugul kolas kamuktaik che kwirit ak kotoroor laitoryat, kipkosabei ne meei. 22[22] Ee Kiptaiyat, mat igoochi kamuget kamuktaichu ma kiy anan igoochi kasar puunikyok asi kororechech ye kagiteny. 23[23] Ibwaatech ee Kiptaiyat, iboorwechkei miising' eng' peetuusyechu po nyalil, ak iteswech kimnateet ee Laitoryatap kamuktaik tugul ak ko kiptaiyatap laitornatosyek tugul. 24[24] Koono ng'omnateet amwa eng' taitap chiichi koroom ko uu ng'etuny ak awal muguleldanyi kosas chiito ne tetei che yaacheen agobo acheek asi kobet ineendet ak che ki ii tetei tugul. 25 [25] Ago toretech, sarwech eng' eung'ung'. Toreto anee ne anyalili ama tindoi toreto age tugul ipkoek inyeegei, ee Kiptaiyat. 26[26] Ee Kiptaiyat, ingen tuguuk tugul. Ingine ile aweche laskeitap che yaacheen, ak koma chamei saboondanyu keruiye ak pichu ng'eet anan chii age tugul ne ma Yahudyo. 27[27] Ingen inyee ile ma tinye oor age. Asase naaryeet ne kisimchino alaach amu aa osotyotap laitoryat. Malachi sait age tugul; asase ko uu kitambaet ne poisyee kwony ya mi arawek. 28[28] tomo aamisye eng' meeseetap Haman anee kiboityong'ung' anan ateegis tuumdo age tugul ne po laitornatennywa ak ko aee divaikyik. 29[1] Tomo ababaitu kongeete yu ki kagimutwa anyooli, nga anyooru poiboiyennyu ye kalosun inyee Kiptaiyat Kamuktaindet, ne po Abraham. 30[2] Ee Cheptalel ne po kimnateet tugul, kas saautigap piik che ma kotinyei kamang'unet, istech eng' siyoogap che yaach. Sarwo eng' kaimutikyuk.
Koweechin Esta Laitoryat
31 [1] Ki sa Esta Kamuktaindet peetuusyek somok. Ki ireek ngoroik che ki kailaach ak kolaach che po tiliilindo. 32[2] Ki ilaachkei eng' kalakset ne po kwong'eet ye kagotar kosaaei Kamuktaindet ne saruuniin, ne keerei tuguuk tugul. Komut cheplagokyik aeng' ak komanda eng' konnyi, 33[3] ki namati agenge, 34[4] ki isup cheplakwet age konamjin Esta igorenyin ne po katorornatet, 35[5] ki lapkeit togetap Esta. Ki took ko uu kwondo ne kichamei nga eng' muguleldonyi ko ki ma kobaibai. 36[6] Ki siirtoe kurgotik tugul kot koit kootap laitornatet, kita leel eng' taitap laitoryat. Ki katebee laitoryat ng'echereennyi ne po laitornatet ak ko ki kailaach ngoroik che kiga kinabee thahabu ak tuguuk che po kamanuut. Ki po kwang'eet telunatennyi. 37[7] Ki lapkei togeetap laitoryat nga kingo keer laitoryat Esta kotaaben eng' konyek che yaach. Ki aragen Esta, komeunee kereengan ak koleeliit; kita tanui ipkotiegei laiyetap cheplakwet ne ki mi tuwai. 38[8] Ki wal Kamuktaindet nereegegap laitoryat ipkoek chamyet. Kinget eng' chokyinet laitoryat eng' ng'echerennyi ak konam Esta eut ak koti asi komuuch kotelel eneegei. Ki saisai inee eng' ng'aleek che anyiny. 39[9] Ki teebee inne Esta koleenji, “Kalya Esta? Ngo aa manongotyong'ung', ko meiywei. 40[10] Namei ng'atuutyennyo piik alak; memee. Nyoo yu ami.” 41[11] Ki sut kiroktonyi ne po kirwooget ne ki kiyaee thahabu ak koting'ee kaatinnyi. 42[12] Yeityo kong'uutuut Esta ak koleenji, “Mwaiwo kiy ne imache.” 43[13] Kole osotyotap laitoryat, “Kangageeriin, kiptaiyannyu, kaleen kageer malaikaiyatap Kamuktaindet, ak kemuucha kamuktaetap toroornateng'ung'. 44[14] Ipo kwang'ut ak ko nyiitaat togeeng'ung' aiyebindo.” 45[15] Ye kita kongalaali, kotanui kogeny 46[16] Ki taboot laitoryat agobo inee, ak ki tyem che ki mi tugul kotis inee.