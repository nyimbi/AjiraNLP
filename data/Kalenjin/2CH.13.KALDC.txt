Lugeet eng' kwenutap Abijah ak Rehoboam
(1Lai 15:1-8)
1Ki toi kolaitoran Abijah eng' Judah eng' kenyiitap taman ak sisiit ne po laitornatetap Jeroboam. 2Ki laitoran kenyiisyek somok eng' Jerusalem. Ki kiguure kamet Mikaia cheptap Uriel ne po Gibea. Ki tinyei lugeet Abijah ak Jeroboam eng' kwenunnywa. 3Kitet lugeet Abijah kobooto lugeetap murenik che nyigoonen che po lugeet, murenik eliphuusyek pogol ang'wan che ki kilewen, kitet agine Jeroboam lugeet kotinyei murenik eliphuusyek pogol sisiit, che ki kilewen, piik che kiimeen, che nyigoonen, kobargei ak ineendet. 4Ki tonon anyun Abijah eng' tulweetap Semaraim ne mi emetap tuloonook ne po Ephraim, ak kole, “Ogasa, ee Jeroboam ak Israel tugul! 5Tos manyoljok onai ole ki igoochi `Kamuktaindet ne Toroor, Kamuktaindetap Israel `Daudi pounateet koboi Israel koigeny ak weeriikyik eng' kayomisetap muunyuk?” 6Ago king'eet Jeroboam weeriitap Nebat, otwogindetap Solomon weeriitap Daudi, kongelelji kiptaiyandennyi. 7Ki iyumjigei ineendet piik che yaach weeriigap Belial che ki igimitkei kobargei ak Rehoboam weeriitap Solomon, ye kita ko ming'in Rehoboam ak kotinyei riirge, ak ma imuuch kogirinda icheek.
8“Ak nguno oleen omuuchi ogirinde laitornatetap Kamuktaindet ne Toroor ne mi eunegap weeriigap Daudi, ak oo tuiyet ne oo, ak otinye moek che po thahabu che ki itang'wok Jeroboam koek kanamonik. 9Tos ma oonu tisiigap Kamuktaindet ne Toroor, weeriigap Aron, ak Lawiik, ak olewenjigei tisiik, osubi pitonwegap piigap emotinwek alak? Si age tugul ne nyoonei koanyinyegei kirgit anan mengichik tisap, koegu nooto tisiindetap tuguuk che ma tilei kiy. 10Ago Kamuktaindet ne Toroor ko Kamuktaindennyo acheek, ak tomo kebagaakte ineendet. Ki tinyei tisiik che poisyechin Kamuktaindet ne Toroor, weeriigap Aron, ak Lawiik che yaei poisyennywa. 11Peeljin `icheek Kamuktaindet ne Toroor kagoochinoik che kibeelei, ak nyamdutik che ng'uu ne anyiny, karonet age tugul ak koskoleng'ut age tugul, tetei magatiinik che itabaanatiin eng' meset ne tiliil, ak keldap tait ne po thahabu kobooto taisyekyik, si kolal koskoleng'ut age tugul; amu kiriibe acheek poisyetap Kamuktaindet ne Toroor, Kamuktaindennyo, ago ki omete ineendet. 12Ogeero, mi Kamuktaindet kobootech, kondoiywech, ak tisiikyik che tinyei iryagook che po waagaat si koguutwak ne po waagaat. Ee piigap Israel, amat obargei ak Kamuktaindet ne Toroor, Kamuktaindetap kwanisyekwok; amu mo poore.”
13Ago ki chop Jeroboam piik kobwa koribisyo eng' let, ki mi icheek taitap Judah ak kimi let che kiribistos.
14Ak kingo keer piigap Judah let, kogeer komi lugeet tainnywa ak let. Ki riirchi Kamuktaindet ne Toroor ak ki kuut tisiik iryagook, 15ak kowaach anyun piigap Judah. Ak ye kita kowaachei piigap Judah, kobar Kamuktaindet Jeroboam ak Israel tugul eng' taitap Abijah ak Judah. 16Kimwei piigap Israel eng' taitap Judah, ak ki inde `Kamuktaindet icheek eunekwak. 17Ki par `Abijah ak piikyik icheek eng' pareet ne oo; kobek anyun piik che ki kilewen eliphuusyek pogol muut. 18Ki kiming'in ko uu nooto piigap Israel eng' peetuusyechooto, ak ki iterteeris lagogap Judah amu kitiegei Kamuktaindet ne Toroor, Kamuktaindetap kwanisyekwak.
19Ki oon `Abijah Jeroboam, ak korebe ineendet nganasook, Bethel ak nganasookyik, Jesana ak nganasookyik ak Epron ak nganasookyik. 20Mata konyoor kimnateet kogeny Jeroboam eng' peetuusyegap Abijah. Ki par `Kamuktaindet ne Toroor ineendet.
21Ago kitesak Abijah kogimit. Ki itun osotik taman ak ang'wan, ak ki sich weeriik tiptem ak aeng' ak tiibiik taman ak lo. 22Ki kisirchi poisyonik che ng'etunotiin che po Abijah, ak ortinwekyik, ak ng'aleekyik, kitabuutap maotyot Ido.