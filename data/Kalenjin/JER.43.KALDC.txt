Kateunet agobo Israel
1Ak ye kingo kagogees Jeremiah ng'alaalet ne ki ng'alaaljin piik tugul ng'aleek tugul che po Kamuktaindet ne Toroor Kamuktaindennywa, che kiga koyooktoe Kamuktaindet ne Toroor Kamuktaindennywa ineendet komwachi icheek ng'aleechooto tugul, 2komwa anyun Azariah weeriitap Hosaia, ak Johanan weeriitap Karea, ak piik tugul che meniotin, koleenji Jeremiah, “Imwae lembech. Ma iyogun Kamuktaindet ne Toroor, Kamuktaindennyo inyoo imwa ile, ‘Mobendi Misiri otebee olooto’; 3ago kaiberberin Baruk weeriitap Neriah si kogirindech, si kobiit kondeech eutap Kaldeik, si kobarech, ak komutech keebe Babilon keegu luulenik. ” 4Ma kas iit anyun kutitap Kamuktaindet ne Toroor Johanan weeriitap Karea, ak kiptainik tugul che po lugoosyek, ak piik tugul, si kobiit komeny emetap Judah. 5Ago ki imut Johanan weeriitap Karea ak kiptainik tugul che po lugoosyek piik tugul che ki ng'et che ki po Judah, che ki weeksei kobunu pororyosyek tugul ole kiga ki oonji, kobwa kotebee Judah; 6murenik, ak kwonyiik, ak lagok ak tiibiigap laitoryat, ak chii age tugul ne kiga kobagaach Nebusaradan kiptaiyatap riibiik kobagakyi Gedalia weeriitap Aikam, weeriitap Sapan, ak maotyot Jeremiah, ak Baruk weeriitap Neriah; 7ak kiit emetap Misiri; amu ki ma kas iit kutitap Kamuktaindet ne Toroor: ak ki pwa agoi Tapanes.
8Yeityo konyonji `ng'olyootap Kamuktaindet ne Toroor Jeremiah eng' Tapanes, koleenji, 9Nam koik che eecheen, ak iung'e matubaruuk oriit eng' ole kiyae matubaruuk, ne mi ole kibunei kebendi kootap Pharaoh eng' Tapanes, kogeerei piigap Judah; 10ak ileenji icheek, Mwaei Kamuktaindet ne Toroor ne po lugoosyek, Kamuktaindetap Israel, kole: Ogeero, ayooktoi kimut Nebukadresar laitoryatap Babilon, otwogindennyu, ak ande ng'echerennyi ne po laitornatet paragutap koichu kaauny; ak koiitae paragutap koichooto emainnyi ne po laitornatet. 11Ak konyo kobar emetap Misiri; che po meet kobendi meet, ak che po luuleet, kobendi luuleet, ak che po rotwetap chok, kobendi rotwetap chok. 12Ak alaal maat eng' kooriigap kanamonigap Misiri; ak kobeel ineendet kanamonichooto, ak koip: ak kolaach emetap Misiri, ko uu ye ilaachi mestowot ngoryennyi; ak kwo eng' olooto eng' kaalyeet. 13Putei kogeny tolochigap Beth-shemesh, ne mi emetap Misiri; ak kobeel kooriigap kanamonigap Misiri.