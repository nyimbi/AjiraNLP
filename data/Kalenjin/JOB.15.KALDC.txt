Ng'alaaletap aeng' ne po Eliphas
1Ki wol anyun Eliphas Temanindet kole
2tos nyolu kowol chii ne utaat eng' naet ne po puch?
Anan konyiit moennyi usoonet ne po kong'asiis?
3Tos nyolu korwooch eng' ng'aleek che ma tilei kiy,
anan eng' ng'aleek che ma yaei kiy ne myee?
4Ago imetoi kaiyweetap Kamuktaindet,
ak igirindoi saaet eng' taitap Kamuktaindet.
5Amu ineeti tengektong'ung' kuting'ung',
ak ileweni ng'elyeptap ng'aaliindet.
6Irwoogun kuting'ung', ma anee;
paoryanjinin kuting'ung' kogirindoin.
7Tos inyee chiito ne kisip kesich?
Anan kisip kesichin kotom kobiit tuloonook?
8Tos ki igas kirwoogutigap ung'oot che po Kamuktaindet?
Ak iityinige inyegei utaatyet?
9Nee ne ingen ne ma kingen?
Nee kaguiyet ne itinye ne ma ki tinyei?
10Ki mi ak poisyek che po kalwalek ak che ki koosegitu miising',
che oosen miising' kosiir kwandang'ung'.
11Tos nyerootiin kagaigaosyegap Kamuktaindet eng' inyee,
anan ma kiy eng' inyee ng'olyootap mutyonet?
12Amu nee si kobeetin muguleldang'ung',
ak amu nee si komismis konyeguk,
13kot iwal muguleldong'ung' kongelelji Kamuktaindet,
ak icham komang'une kuting'ung' ng'aleek che uu chooto?
14 Nee chii, kot kotiliilit?
Ak nee ineendet ne sichei kwondo kot kiit keele po imanda?
15Ngo ma imang'u Kamuktaindet piikyik che tiliileen;
ak ngo ma tiliileen kipsengwet eng' tainnyi,
16kotam nee ineendet ne kewechei ak ko samis,
chii ne eei tengekto ko uu peek!
17Kasa anyun asi aboorun,
ak amwaun tuguuk che ki ageer,
18che kimwau piik che ng'oomen,
ama uny kiy kobun kwanisyekwak.
19Che ki kigoochi emet icheegei,
ama mi too ne kibunei kwenunnywa.
20Kasei ng'wanindo kiptengekyot eng' peetuusyekyik tugul,
kenyiisyek tugul che ki kigonorchi usiindet.
21Mi itiikyik tuugeetap kamuisosyek;
ibookyin ineendet `luulindet eng' peetuusyekyik che po poroteet.
22Ma iyani kole weeksei eng' mesundeito,
ak igeni rotwetap chok ineendet.
23Ombenoti kocheeng'oti amitwogik ak koleen, mi ano?
Ingen ineendet kole kagoriikyi peetuut ne po mesundeito.
24Imui nyalilda ak ng'wanindo;
iterteeri `icheek ineendet, ko uu laitoryat ne choboot agobo lugeet.
25Amu kigochuul ineendet eunnyi kogirinda Kamuktaindet,
komenjin Ineendet Ne po Kamuktaet.
26Labatyin ineendet eng' kaatit ne uui,
eng' ugutigap long'onikyik.
27Amu ki kotuch togeennyi nerateennyi,
ak koakwaitu suenutikyik.
28Ki komeny nganasook che ki koguber,
eng' kooriik che ma menyei chii,
che neegit koek karatwek.
29Ma egu mogoryo ama tebyei tuguukyik,
ama rurtos tuguukyik.
30Ma istoegei mesundeito;
iyami liplibenetap maat mooriikyik,
ak wendi ineendet eng' kabuusetap kutinnyi.
31Amat komong' tuguugap puch, koberberegei:
amu egu melektanyi tangoita.
32Isuldoi kotom koit peetuunnyi,
ama tuonitu temennyi.
33Itumdumi sabibuk che tomo koruryo ko uu keetiigap sabibuk,
ak kowiirta taptennyi ko uu mseituni.
34Amu egu soon tuiyetap che ma iywei Kamuktaindet,
ak peelei maat emaisyek che mi asoya.
35Manachi yaityet ak kosich tengekto,
ak kochop moennywa ng'aalseet.