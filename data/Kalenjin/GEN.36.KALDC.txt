Piigap ooreetap Esau
1Chu ko ortinwegap Esau (nooto ko Edom). 2 Ki itun Esau tiibiigap Kanaan: Adah cheptap Elon Hitindet, Oholibamah cheptap Anah ne ki cheptap Sibeon Hibindet, 3 ak Basemath cheptap Ishmael, chepkametap Nebaiot. 4Ki sikyi Adah Esau Eliphas, ak ki sich `Basemath Reuel. 5Ki sich `Oholibamah Jeush, Jalam, ak Kora. Chooto ko weeriigap Esau, che kisichei eng' emetap Kanaan.
6Ki imut `Esau kwonyiikyik, weeriikyik, tiibiikyik ak piik tugul che po koonnyi, tuukyik, akwotisyekyik tugul ak tuguukyik tugul, che kiga koyumjigei eng' emetap Kanaan ak kiu kwo emet age kolooit eng' ng'eetap kamet Jakobo. 7Amu ki chaang' tuguukwak miising' kot koma imuuch komeng'jin tuwai. Ki ma koyamei icheek tuwai emet ne kibunoti amu akwotisyekwak. 8Ki meny anyun Esau tulweetap Seir; Esau ko Edom.
9Chu ko ortinwegap Esau, kwandap Edomik eng' tulweetap Seir. 10Chu ko kainaigap weeriigap Esau: Eliphas weeriitap Adah kwondap Esau, Reuel weeriitap Basemath, kwondap Esau. 11Weeriigap Eliphas ko ki Teman, Omar, Sepo, Gatam ak Kenas. 12Timna ko ki chebaigeiyatap Eliphas weeriitap Esau, ak ki sikyi Eliphas Amelek. Chuuto ko weeriigap Adah ne po Esau. 13Chu ko weeriigap Reuel: Nahath, Zerah, Shammah ak Missah. Chooto ko ki weeriigap Basemath ne po Esau. 14Chu ko ki weeriigap Oholibamah kwondap Esau, cheptap Anah, ne ki cheptap Sibeon: Jeush, Jalam, ak Kora.
15Chuuto ko kirwoogigap weeriigap Esau. Weeriigap Eliphas, ne oo ne po Esau: kirwoogindet Teman, kirwoogindet Omar, kirwoogindet Sepo, kirwoogindet Kenas, 16kirwoogindet Kora, kirwoogindet Gatam, ak kirwoogindet Amelek. Chuuto ko kirwoogik che kisichei Eliphas eng' emetap Edom, chuuto ko weeriigap Adah. 17Chu ko weeriigap Reuel weeriitap Esau: kirwoogindet Nahath, kirwoogindet Zerah, kirwoogindet Shammah, ak kirwoogindet Missah. Chuuto ko kirwoogik che kisichei Reuel eng' emetap Edom, chuuto ko weeriigap Basemath kwondap Esau. 18Chu ko weeriigap Oholibamah kwondap Esau: kirwoogindet Jeush, kirwoogindet Jalam, ak kirwoogindet Kora. Chuuto ko kirwoogik che kisichei Oholibamah, kwondap Esau cheptap Anah. 19Chuuto ko weeriigap Esau, ineendet ko Edom, ak chuuto ko kirwoogikwak.
20Chu ko weeriigap Seir Horindet, che ki menyei emonooto: Lotan, Shobal, Sibeon, Anah, 21Dishon, Eser ak Dishan; chuuto ko kirwoogik che ki mang'une Horik, piigap Seir eng' emetap Edom. 22Lagogap Lotan ko ki Hori ak Hemam; ak chepkametap Lotan ko ki Timna. 23Chu ko lagogap Shobal: Alban, Manahat, Ebal, Sepo ak Onam. 24Chu ko lagogap Sibeon: Aja ak Anah; Anah niito ko ne kinyoor kong'igap peek che peelei piich eng' surkwen, ye ki iyagi sigiroigap Sibeon kwandanyi. 25Chu ko lagogap Anah: Dishon ak Oholibamah cheptap Anah. 26Chu ko lagogap Dishon: Hemdan, Eshban, Itran ak Keran. 27Chu ko lagogap Eser: Bilan, Saavan ak Akan. 28Chu ko lagogap Dishan: Us ak Aran. 29Chuuto ko kirwoogik che ki mang'une Horik; kirwoogindet Lotan, kirwoogindet Shobal, kirwoogindet Sibeon, kirwoogindet Anah, 30kirwoogindet Dishon, kirwoogindet Eser, kirwoogindet Dishan; chuuto ko kirwoogik che ki mang'une Horik, ko uu kirwoogikwak eng' emetap Seir.
31Chu laitorinik che ki laitorane emetap Edom, ye ki tomo kobiit laitoryat ne pou piigap Israel. 32Ki laitorane Edom Bela weeriitap Beor, kainetap nganasennyi ko ki Dinaba. 33Ki igeskei Bela, ak ki nam laitornatennyi Jobap weeriitap Zerah ne po Bosra. 34Kingo keskei Jobap, konam laitornatennyi Husam ne po emetap Temanik. 35Ak kingo keskei Husam, konam laitornatennyi Hadad weeriitap Bedad, ne ki par Midianik eng' turguitap Moab, ak kainetap nganasennyi ko ki Abit. 36Ko ye kingo keskei Hadad, konam laitornatennyi Samlah ne po Masreka. 37Ak kingo keskei Samlah, konam Saulo laitornatennyi ne po Rehoboth nganaseet ne neegitee aineet. 38Kingo keskei Saulo, konam Baal-hanan weeriitap Akbor laitornatennyi. 39Ki igeskei Baal-hanan weeriitap Akbor, ak ki nam Hadar laitornatennyi, ak kainetap nganasennyi ko ki Pau; ak kainetap kwondonyi ko ki Mehetabel cheptap Matred, cheptap Me-sahab.
40Chu kainaigap kirwoogik che ki mang'une Esau, ko uu ortinwekwak, ko uu korotinwekwak ak ko uu kainaikwak: kirwoogindet Timna, kirwoogindet Alba, kirwoogindet Jetet, 41kirwoogindet Oholibamah, kirwoogindet Elah, kirwoogindet Pinon, 42kirwoogindet Kenas, kirwoogindet Teman, kirwoogindet Mibsar, 43kirwoogindet Magdiel, kirwoogindet Iram. Chuuto ko kirwoogigap Edom (niito ko Esau kwandap Edomik), ko uu meng'ootennywa eng' emet ne ki nenywa.