Kalasunet ak Saaet agobo Katerteerisyet
(T.Kal 57:7-11; 60:5-12)
1Igiilotkei muguleldanyu, ee Kamuktaindet,
atyeni, ee atyeni kalasunoik, agot eng' toroornatennyu.
2Ong'eetyee, kibugandet ak ketubet!
Ang'eete aneendet karon miising'.
3Ee Kamuktaindet ne Toroor, aweegun kongoi eng' kwenutap piik;
ak atyenun kalasunoik eng' kwenutap pororyosyek.
4Amu oo rireeneng'ung' kosiir kipsengwet,
ak itei imandang'ung' poolik.
5Tororitu, ee Kamuktaindet, isiir kipsengwet:
ak ingotororit toroornateng'ung' kosiir ng'wony komugul.
6Si kesar chamaniguk,
saru eng' eung'ung' ne po tai ak iwolwech.
7Kigotwek Kamuktaindet eng' oldanyi ole-tiliil:
“Agasigei ye apchee Shekem,
ak akwaa atebweetap Sukoth.
8Nenyu Gilead, ak nenyu Manasseh;
Ephraim agine kimnateetap metinnyu;
Judah ko kiroktonyu ne po laitornatet.
9Moab ko tereet ne aunegei;
awirchini kweiyondennyu Edom;
aorene Philistia.”
10Imuta ng'oo awo nganaseet ne ng'ootaat?
Indoiywa ng'oo agoi Edom?
11Tos ma iwiirtech inyee, ee Kamuktaindet?
Ama iwe, ee Kamuktaindet, kobooto lugosyekyok.
12Koonech toreteet kegirindae puunyoot:
amu ma tilei kiy toretetap chii.
13Kiyae tuguuk che kiimeen eng' Kamuktaindet:
amu ineendet ne tyekyin ng'wony puunikyok.