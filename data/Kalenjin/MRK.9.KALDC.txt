1Ak ki leenji icheek, “Amwaiwok iman ale, mi yu alak eng' chu tonondos che ma koi chamcham meet agoi kogeer laitornatetap Kamuktaindet konyonei eng' kamuktaet.”
Waletapkei ne po Jeso
(Mat 17:1-13; Lk 9:28-36)
2 Kingo pata peetuusyek lo, komut `Jeso Petero, Jakobo ak Johana kotogosta tulweet ne kooi koba uwak icheegei. Kiwalak Jeso eng' tainnywa, 3ak kolelagitu ngoroikyik miising' ko uu teluji, ne ma mi mwetindet ng'wony ne imuuchi komwet ko uu chooto. 4Ki took eng' tainnywa Elijah ak Musa, kong'alaalndos ak Jeso. 5Koleenji `Petero Jeso “Kaneetindoni, myee ketebi eng' yu. Ngeteech keryosyek somok si ko neng'ung' age, ko po Musa age, ak kobunji Elijah age.” 6Ma nai kiit ne wolu amu kiga koaragenso miising'. 7 Ki nyo pooldet kotuch icheek ak komang'une pooldanooto tuugeet koleen, “Ni ko Weeriinnyu, chamanennyu; ogas iit ineendet!” 8Ye kingo kuskong' eng' yooto kogeer komoswek tugul, ko mata kogeer chii komi kobooto icheeget, kobatee Jeso ineegei.
9Kingo ta kochoorugei eng' tulweet, kong'at icheek koleenji amat komwachi chii tuguuk che kagogeer agoi kong'eet Weeriitap chii eng' che ki pek. 10Ki riip ng'olyoondonooto ak koteebegei agobo kaguiyetap ng'eetyeet. 11 ki teebee icheek ineendet koleenji, “Amu nee si komwaei siriik koleen nyoonei Elijah korook?” 12Koleenji icheek, “Iman, nyoonei Elijah korook si koweech tuguuk tugul ko uu ye kinye. Kitepto ano anyun si kesir agobo Weeriitap chii keele punei nyalilwogik che chaang' ak kiit ineendet koek puch? 13Ago amwaiwok ale, kigonyo Elijah, ak ki yachi agine kiit age tugul ne kimachei icheek ko uu ye ki kisir agobo ineendet.”
Kisoobi weeriit ne tinyei tamirmir
(Mat 17:14-21; Luk 9:37-43a)
14Ye kingo pwa ole mi kasubik, kogeer tuiyet ne oo ko kayiem icheek, ak kiteepseen icheek alak eng' siriik. 15Ye kingo keer tuiyet komugul ineendet, kokwong'yo miising', ak korwai ole mi, kogat. 16Ak ki teebe icheek kole, “Oteebegei nee ak icheeget?” 17Kowolji chiito age eng' tuiyet, koleenji, “Kaneetindoni, kaamutun weeriinnyu, ne tinyei tamirmir ne yaei konamak kuut; 18ak oldo tugul ole namjin eng' kimnateet, kowiirchin ng'wony; tabugoni ak konyeei kelek ak kochuchui; ak kaamwachi kasubiguk koon komanda, ago ma imuuch.”
19Ki wolji icheek koleenji, “Ee, ibinda ne ma tinyei kayaneet, atebye kobootok kot kotyanit? Amuitoiywok kot kotyanit? Omutwaa ineendet.” 20Ak ki imut `icheek ineendet komutyi Jeso. Ye kingo keer `tamirmiryet ne ya Jeso, kobirabirto weeroto miising'. Ki ibutyi ng'wony ak komelmelgei, kotabugani. 21Ki teebe kwandanyi koleenji, “Ki namei kobooch au kiito?” Ak ki le, “Kobooch ko lakwa. 22Ki kowiirchi konyil che chaang' ma ak ole mi peek, komachei kobar ineendet; ngimuuchi iyai kiy age tugul, irirenech ak itoretech.” 23Ki leenji Jeso, “Ngimuuchi! Imugaksei tuguuk tugul eng' ineendet ne iyani.” 24Kowaach anyun kwandap lakwanooto ak kole, “Ayani! Toreto eng' pistoennyu!”
25Kingo keer Jeso tuiyet korwou tugul, koger kong' tamirmiryet ne murwoon, koleenji, “Inyee, tamirmiryet ne iyaei lakwani konamak kuut ak ko miing'ak, kang'atiin ale, mong'u eng' ineendet, ak amatata ichut ineendet kogeny.” 26Kingo kagowaach tamirmiryet ak kobirto ineendet miising', komanda. Ki igei lakweet ne kagome kot komwa che chaang' kole, “Kagome.” 27Ago ki nam Jeso euut ak kong'eet; ak ki tonon.
28Ak ye kingo kakwo ko, koteebe kasubikyik ineendet komi icheegei kole, “Amu nee si ma kimuuch acheek keon?” 29Ak ki leenji icheek, “Ma imuuchi komanda ne uu ni eng' kiy tugul, kobatee saaet.”
Sip komwau kogeny Jeso agobo meennyi
(Mat 17:22, 23; Luk 9:43-45)
30Ki pa anyun eng' olooto ak kobun kwenutap Galilaya; ak ki ma mach konai chii age tugul. 31Amu ki ineeti kasubikyik, koleenjin, “Kindo Weeriitap chii eunegap piik ak kobar ineendet. Ye kagebar, kong'eet kogeny, ko kagobata peetuusyek somogu.” 32Ago ki ma nai icheek ng'olyoondonooto, ak ki iywei koteebe ineendet.
Ng'oo ne oo?
(Mat 18:1-5; Luk 9:46-48)
33Ak ki pwa Kapernaum: ak ye ki mi ko koteebe icheek kole, “Ka nee ng'aleek che komwaonu eng' ooreet?” 34 Ago ki siisyo: amu kitiitos icheegei eng' icheegei eng' ooreet koleen ng'oo ne oo.
35 Ki tep ng'wony anyun, ak koguur chooto taman ak aeng'; ak koleenji, “Ngo machei chii koek ne po tai, koegu ne po let eng' tugul, ak koek otwogindetap tugul.” 36Ki nam lakweet ne ming'in ak konde kwenunnywa. Kiganap eng' eunekyik ak koleenji, 37 “Age tugul ne taachei age eng' lagochu mengech eng' kainennyu, ko kataacha; ak age tugul ne taacha ko mataacha anee, ago ineendet ne ki iyookwo.”
Tebutyetap Johana
(Luk 9:49-50)
38Ki leenji `Johana ineendet, “Kaneetindoni, kogigeer chii ko oonei oik eng' kaineng'ung' ak kogietee, amu koma kosubwech.” 39Ago ki le Jeso, “Amoete; amu ma mi chii ne yaei poisyet ne po kimnateet eng' kainennyu, ak komuuch kochepchebit komwaitaena yaityo. 40 Amu ineendet ne ma kirindoech ko nenyo. 41 Amu age tugul ne inagok peegap kigombet oee, amu oo po Kristo, amwaiwok iman ale, ma petyin melektanyi.
Kanagutik
(Mat 18:6-9; Luk 17:1-2)
42“Ak age tugul ne inachi age eng' chu mengech che iyana, ko kaigai eng' ineendet kirooch kaatinnyi koitap pai ne oo, ak kewiirchi araraita. 43 Ak ngo nachin eung'ung', itil. Kaigai eng' inyee imong'ji saboondo ii po mugung', kosiir itinye eunek aeng' ak iwe Gehenna, maat ne ma misoksei. 44Ole ma pegu kutikwak, ama misoksei maat. 45Ak ngo nachin keeldong'ung', itil. Kaigai eng' inyee imong'ji saboondo ii po keelok, kosiir kewiirchin Gehenna ii po keelyek aeng'. 46Ole ma pegu kutikwak, ama misoksei maat. 47 Ak ngo nachin kondang'ung', ibalu. Kaigai eng' inyee iit laitornatetap Kamuktaindet ii po kong'ak, kosiir kewiirchin Gehenna itinye koonyek aeng'; 48 ole ma pegu kutikwak, ama misoksei maat.
49“Amu kindoi chii age tugul muunyuk eng' maat. 50 Myachen muunyuk: ago ngo pet anyinyindap muunyuk, kota ondoi nee si kochom? Ingotebee muunyuk mugulelwekwok, ak otebi eng' kaalyeet okweegei eng' okweegei.”