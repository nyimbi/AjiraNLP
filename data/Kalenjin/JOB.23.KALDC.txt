Ng'alaalet ne po tisap ne po Job
1Kowol anyun Job kole,
2kang'wanit rani kang'unyng'unyennyu.
Nyigiis pirennyu kosiir tigenennyu.
3Kata myee nda kangen ole anyoorchini ineendet,
si kobiit ait ole mi ng'echerennyi!
4Ta achobe ng'olyoondennyu eng' tainnyi,
Ak anyiit kutinnyu tiiyasyek.
5Si anae ng'aleek che wolwo,
ak aguiye kiit ne mwaiwo ineendet.
6Tos kibeligei eng' ooindap kamuktaennyi?
Achicha; epchino iit.
7Imuuchi ne po iman kong'alaaljin ak ineendet eng' olooto.
Si kesarwo koigeny eng' ineendet ne irwokwo.
8Ogeero awendi tai, ago ma mi ineendet,
ak aweechigei let, ago ma muuchi ageer ineendet.
9Awendi murot kaataam ole poisyee, ago ma muuchi ageer ineendet.
Ung'egei komostap tai, si ma muuch ageer ineendet.
10Ago ingen ineendet ooreet ne abune,
ye kagotyema, among'u aige thahabu.
11Kagonamgei keldanyu ak tyegutikyik;
Kaasup ooreennyi, ama amaste.
12Ma aweege let amete ng'atuutyetap kutinnyi;
Kaagonor ng'aleek che punu kutinnyi kosiir amitwogik che nyoljino.
13Ne siirei, koma walaksei kabwaatutikyik eng' anee, ak tos ng'oo ne imuuchi kowal ineendet?
Ak kiit ne machei saboondanyi koyai, koyaei nooto.
14Amu yaei ineendet nooto kageng'atwa.
Ak mi tuguuk che chaang' che uu chooto kobooto ineendet.
15Anyalili anyun eng' tainnyi;
Ye abwaat, aiywei ineendet.
16Amu kagogoochi `Kamuktaindet muguleldanyu kotanui,
ak kagonyalila Ineendet Ne po Kamuktaet.
17Amu ki ma kiistoo kotom kobiit mesundeito,
Ama tuch ineendet mesundeito ne oo eng' tainnyu.