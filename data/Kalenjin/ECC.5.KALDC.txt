Kayweet, Kaming'inetapkei, ak yametapkei
1Riip keeldong'ung' ye iwendi kootap Kamuktaindet; amu kaigai keriikyi si kegas, kosiir koroseek che igoitoi piik che perber; amu ma naei icheek kole yaei yaityet. 2Amat kosartae kuting'ung' ak amat kosartae muguleldang'ung' komwa kiy age tugul eng' taitap Kamuktaindet, amu mi Kamuktaindet ne Toroor kipsengwet ak imi ng'wony. Ingong'ering'itu anyun ng'aleeguk. 3Amu nyoonei karwotitoet eng' poisyonik che chaang'; ak mwaei ne perber ng'aleek che chaang'.
4 Ye iyasye, ko mat igaegei amu ma paibaitune ineendet che perberen. Igoite anyun ne keyasye. 5Kaigai amearorte, kosiir iarorte amegoite. 6Amengogoochi kuting'ung' poortang'ung' koyai tengek anan imwa eng' taitap malaikaiyat ile, “Ki lelutyet.” Amu nee anyun si konereekyi Kamuktaindet kuting'ung' ak kong'em poisyonigap euneguk? 7Amu puch ng'aleek che chaang' ak chaang'indap karwotitaosyek, ago iywei inyee Kamuktaindet.
Puch sabeet
8Ngot igeer kesastae kibananiat ak keistoi kirwooget ak imanda eng' koroomnateet eng' emet, ko mekwong'ee nooto. Amu keerei nooto ineendet ne toroor kosiir icheeget che torooreen, ak mi che torooreen kosiir icheek. 9Po tugul keljinetap ng'wony. Poisyechin agine laitoryat tuguugap mbar.
10Ma piyonyi robiinik ne chamei robiinik; ama piyonyi tuguuk che tesoksei ineendet ne chamei chaang'indap tuguuk. Puch niito agine. 11Ye tesak tuguuk, ko tesak ak icheek che amei. Tos tinyei keljinet nee anyun chiitap ko po, kobatee kogeer kityo? 12Anyiny rwondap chiito ne poisyei, ngo am che ng'ering' anan che chaang'. Ago ma inuuktos mogoreek amu piyendanywa.
13Mi yaityet ne ng'waan ne ki ageer eng' kurereetap asiista, nooto ko mogornatosyek che riibei chiitap ko po yeityo kong'em ineendet. 14 Petos mogornatosyechooto eng' poisyet ne ya; ak ngot ko ki kosich weeriit, koma mi kiy eunnyi. 15Ko uu ye ki kisichei, kowendi puch kogeny ko uu ye kinyonei, ama ibei kiy ne po poisyennyi ne imuuchi kotita eng' eunnyi. 16Niito agine ko yaityet ne ng'waan, amu ko uu ye kinyonei, ko tuun wendi ko uu nooto. Ak nee keljinet ne nyooru ineendet ne pirtogei puch? 17Amisyei kogeny eng' peetuusyekyik tugul eng' mesundeito ak tinyei arageneet ne ng'waan ak myando ak nereegek.
18Ogeero, kiit ne myee ne ki ageer ak ko nyolu, ko koamis chii ak koe, ak kobaibaitune tuguuk che myach eng' poisyennyi tugul ne yaei eng' kurereetap asiista, eng' peetuusyek tugul che po sabeennyi che ki igoochi `Kamuktaindet ineendet. Amu kebebertanyi niito. 19Ak chii age tugul agine ne ki igoochi Kamuktaindet mogornatosyek ak chaang'indap tuguuk, ak kogoochi kimnateet ne ame tuguuchooto, koip kebebertanyi, ak kobaibaitune poisyennyi; niito anyun ko konunetap Kamuktaindet. 20Amu ma kobwaati miising' peetuusyegap sabeennyi; amu woljin `Kamuktaindet ineendet eng' poiboindap muguleldanyi.