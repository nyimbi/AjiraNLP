Saaet ne po mwaetap kongoi
1Alasun, ee Kamuktaindet ne Toroor, amu ki ieeta,
ama igoochi puunikyuk kogasenagei.
2Ee Kamuktaindet ne Toroor, Kamuktaindennyu,
ki ariirchin, ak ki isooba.
3Ee Kamuktaindet ne Toroor, ki imoong'u saboondanyu eng' ye mi meet;
ki igoono asap, si ma we keriinget.
4Otyenji Kamuktaindet ne Toroor kalasunet, okweek che oo chechiik che tiliileen,
oweekyi kongoi kainennyi ne tiliil.
5Tebyei nereegekyik ne matya;
ichuldos chametap Kamuktaindet ne Toroor eng' sabeetap chii.
Mi riirek kemout,
ago piitu poiboiyet karon.
6Ak ki ale eng' perurtanyu,
“Ma kiistaa.”
7Eng' chameng'ung', ee Kamuktaindet ne Toroor,
ko ki igoono atonon ko uu tulweet ne kiim.
Ago ye ki iuny togeng'ung';
ko ki aiyweisye.
8Ki ariirchin, inyee, ee Kamuktaindet ne Toroor;
ak ki ariirchin ee Kamuktaindet ne Toroor:
9“Itinyei keljino nee ye kaamei,
ye kaawe keriinget?
Ilasun temburyek?
Tos imuuchi kobarta imandang'ung'?
10Kas, ee Kamuktaindet ne Toroor, ak rirenagei;
egu toretindennyu, ee Kamuktaindet ne Toroor!”
11Ki iwal kateennyu koek ureryet;
ki ireegunena kuniet, ak ilaakwa poiboiyet.
12Si kobiit kolasun saboondanyun ama siisei.
Ee Kamuktaindet ne Toroor Kamuktaindennyu, aweegun kongoi koigeny.