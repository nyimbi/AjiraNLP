KITABUUT NE PO SOMOK
(T.Kal 73-89)
Soomet agobo toreteet kegirinda Usiik
1Iman, myee Kamuktaindet eng' Israel,
eng' icheeget che tiliileen mugulelwek.
2Ago eng' anee ko ki neegit komasta keelyekyuk;
ki neegit kochabaita kakwautikyuk.
3Amu ki ama ng'etkong' agobo che mendos,
ye kinga keer kaalyeetap kiptengeginik.
4Amu ma nyooru ng'wanindo;
chamegei poorwekwak, ak ko kiimeen.
5Ma tinyei icheeget nyalilwogik ko uu piik alak;
Ama nyooru pireet ko uu piik alak.
6Eng' nooto anyun uu menoteet sirimdo ne mi kaatwekwak;
katuch icheek koroomnateet ko uu ngoryeet.
7Ibwanotin konyekwak eng' nerateet:
tinyei tuguuk che siirei che machei mugulelwekwak.
8Chotisyei, ak mwaei sastaet eng' tengekto:
ng'alaaldos eng' katorooretapkei.
9Kigotoroor kutusweekwak agobo kipsengwet,
ak kobendote ng'elyebwekwak ng'wony.
10Eng' nooto anyun, weeksei piikyik oli:
ak lugui icheek peek che nyiitootiin.
11Ak koleen icheek, “Nae nee Kamuktaindet?
Tos miitei naet eng' Ineendet Ne Toroor Miising'?”
12Ogeero, kiptengeginik chuuto;
miitei icheeget kotugul eng' kaalyeet; tesoksei eng' mogornatosyek.
13Iman ki atiliil muguleldanyu puch,
Ak ki aune eunekyuk libwobindo puch;
14Amu kaanyooru pireet eng' peetuut komugul,
Ak kitigoono karonet age tugul.
15Nda ki kamwa ale ang'alaali ko uu ni,
Keero, ta kiga aberber ibindap lagoguk.
16Ye kinga cheeng' ole amuuchi anaita niito,
Kotemena;
17Agoi among'ji kap Kamuktaindet ole-tiliil,
Anai anyun ole poochin kagesunennywa.
18Iman igoochini kotebee icheek komoswek che chaboen:
Ak iwiirchini icheek ng'wony koba ng'emisyet.
19Katepto ano kot kosip kong'emogis icheek eng' chokyinet;
kagowong'kei eng' kamuisosyek.
20Uu karwotitoet ye kagos chiito;
Ko uu nooto, ee Kiptaiyat, ye ing'eet inyee, isase itoondanywa.
21King'wanit muguleldanyu,
Ak ki kitoor saboondanyu:
22Ki aa abusat, amangen kiy;
ki auu tyondo eng' taing'ung'.
23Agot nga uu nooto ami kobooten kotugul:
Ki inam eunnyu ne po tai.
24Inyee ne indoiywa eng' ruchineng'ung',
Ak eng' let itaacha anyo ye mi liilindo.
25Ng'oo ne atinye eng' kipsengwet ne ma inyee?
Ama mi age ne amache eng' ng'wony kosiirin.
26Ichuchui poortanyu ak muguleldanyu:
Ago Kamuktaindet kimnateetap muguleldanyu ak kebebertanyu koigeny.
27Amu keero, petos icheeget che looen eng' inyee:
Amu ki ing'em icheek tugul che ki isup ibeetapkei koistoenengei.
28Ago myee eng' anee ariikyi Kamuktaindet:
Ki acham koek Kiptaiyat Kamuktaindet ne Toroor ole amwechini,
Si kobiit amwaita poisyoniguk tugul.