1Age tugul ne chamei atep ne myee kochamei naet,
ago ineendet ne eesyoi kereetap kong' ko uu tyondo.
2Nyooru chameet eng' Kamuktaindet ne Toroor chiito ne myee,
ago igikyin `Kamuktaindet ne Toroor chiito ne po chobutik che yaacheen.
3Ma kimiitu chii eng' yaityo,
amagoi kitut tigityotap che po iman.
4Egu kwondo ne myee konditap manong'otyondennyi;
ago kwondo ne ibu kalilanet ko uu nunateet eng' kawegap chiichooto.
5Po iman kabwaatutigap che po imanda,
ago ng'aalseet kirwoogutigap kiptengeginik.
6Sapchin kotumda korotiik ng'aleegap kiptengeginik,
ago saru icheek `ng'aleegap che po iman.
7Kigabui kiptengeginik kot koma komi,
ago tononi kootap che po iman.
8Kilasu chii ko uu kiit ne tee ng'omnatennyi,
ago kisasei ineendet ne tinyei muguleldo ne imaasat.
9Kaigai ineendet ne kesasei ak kotinyei otwogindet,
kosiir ineendet ne ichaugei ama tinyei amitwogik.
10Riibei chiito ne po iman sabeetap kiyagikyik,
ago kolgoleen rireenosyegap piik che yaach.
11Nyooru amitwogik che chaang' chiito ne ibati korennyi,
ago ineendet ne isubi tangoita koma tinyei naet.
12Machei kiptengekyot mesteetap piik che yaach,
ago yiei logoek tigityotap che po iman.
13Mi mesteetap chiito ne ya pistoetap kutit,
ago mang'une nyalilda chiito ne po iman.
14Piyonyi chiito myeeindo eng' logoegap kutinnyi,
ak kigeerchin chiito poisyonigap eunekyik.
15Litit eng' ne perber ooreennyi ngo keerei,
ago epchin iit kirwooget ineendet ne utaat.
16Sip konaoksei nereegegap ne perber,
ago unyei teweernateet chiito ne ng'oom.
17Ineendet ne mwaei iman koboortoi imanda,
ago iboortoi ng'aalseet paoryat ne ma po iman.
18Ng'aleegap chii ne sartae ng'al ko uu rotwetap chok,
ago ng'elyeptap ne utaat koibu chametapkei.
19Ki kimiiti koigeny kutit ne po iman;
ago po sait ne matya ng'elyepta ne mwaei lembech.
20Mi ng'aalseet mugulelwegap che chobei yaityet,
ago tinyei poiboiyet che mwaitoi kaalyeet.
21Ma nyooru yaityet age tugul chiito ne po iman,
ago nyiei yaityet kiptengeginik.
22Wechei `Kamuktaindet ne Toroor kutit ne mwaei lembech,
ago paibai ineendet eng' che poisyee iman.
23Unyei naet chiito ne ng'oom,
ago mwaitoi mugulelwegap che perber perberyo.
24Pounisyei eutap ne igiilegei,
ago kibirchin chiito ne choriren kobois.
25Ing'uruuksei muguleldap chiito amu nyigiisindo ne tinyei,
ago iboiboi muguleloto ng'olyoot ne myee.
26Chiitap iman ko kandoindetap chiitap kokwennyi,
ago ibeeti kiptengeginik ooreenywa.
27Mawatani chiito ne choriren kiit ne kanyoor eng' logeet,
ago tinyei chiito ne igiilegei tuguuk che po kamanuutyet ne oo.
28Mi saboondo ooreetap imanda,
ama mi meet eng' ooreennyi.