Tyendap katunisyet ne po kap laitoryat
1Ing'irtogei tuguuk che myach eng' muguleldanyu;
amwaitoi eng' kaitosyegap tyendo agobo laitoryat;
kergei ng'elyeptanyu ak kalametap siriindet ne ng'oom.
2Isiire weeriigap piik eng' korooronindo;
kiroong'jin kuting'ung' myeeindo;
eng' nooto anyun ki koberuurin Kamuktaindet koigeny.
3Rat rotweng'ung' po chok, inyee ne kiim,
kobooto konding'ung' ak etunateng'ung'.
4Eng' etunateng'ung' iwendote eng' katerteerisyet,
agobo imanit ak iriip imanda.
Ak ineetin eung'ung' ne po tai poisyosyek che imuisei.
5Ng'atiben kipchaboniguk;
eng' mugulelwegap puunigap laitoryat;
ak kobutyin piik keelyeguk.
6 Ee Kamuktaindet, tebyei koigeny ak koigeny ng'echereeng'ung' ne po laitornatet.
Kirokto ne po pounateng'ung' ko kirokto ne po imanda.
7Ichame imanda ak iweche tengekto.
Eng' nooto anyun, ki koiilin Kamuktaindet, Kamuktaindeng'ung'
eng' mwaita ne po poiboiyet kosiir siritoiguk.
8Ng'uu ngoroiguk tugul nyamdutyet ne po tuguuk che uu igomoik, ak ahalot ak kasia;
ki ibaibain eng' kibugandinigap inoik che mi kooriigap laitorinik che ki kilelesanjine kelegap peeleek.
9Mi tiibiigap laitorinik kobooto kwonyiik che konyitotiin;
tononi osotyotap laitoryat eng' eung'ung' ne po tai kolaachi tuguugap thahabu che punu Opir.
10Kas, ee chebi, ak iruchi, ak iep iit;
utye piiguk ak piigap kootap kwandang'ung',
11ak kocham anyun laitoryat karaaranindang'ung'.
Amu ineendet ko kiptaiyandeng'ung'; igutung'ji anyun ineendet.
12Tuun cheeng'ei chamet piigap Tyro kotinyei konunoik;
ak kosaisain mogoreek.
13Tinyei cheptap laitoryat teegisto miising' eng' ko;
ki kinapchi ngoroikyik thahabu.
14Kimutyin laitoryat kolaachi ngoroik che ki kinde lelesta,
kimutu pergeinik che choronokyik che isubu ineendet,
kimutu kobwa oldang'ung'.
15Kimutu eng' kagasetapkei ak poiboiyet,
agoi koba kootap laitoryat oriit.
16Ee laitoryat, isiche lagok che chaang'
pounisyei icheek ne kata kwanisyeguk,
iyae weeriiguk koek pounik eng' ng'wony komugul.
17Ayae kaineng'ung' koek ne kibwaati eng' ibinwek tugul;
ak kolasun pororyosyek koigeny ak koigeny eng' nooto.