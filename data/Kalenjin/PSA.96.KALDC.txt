Kamuktaindet ko Laitoryat
(1A.Pet 16:23-33)
1Otyenji Kamuktaindet ne Toroor tyendo ne leel:
Otyenji Kamuktaindet ne Toroor, ng'wony komugul.
2Otyenji Kamuktaindet ne Toroor, oberuur kainennyi;
Obarte yetunennyi eng' peetuut agoi peetuut.
3Omwaite toroornatennyi eng' pororyosyek,
Ak poisyonikyik che kikwong'ee eng' piik tugul.
4Amu oo Kamuktaindet ne Toroor, nyolu kilas ineendet miising':
Kanyool kiywei ineendet kosiir kamuktaik tugul.
5Amu kamuktaik tugul che po piik koma tilei kiy:
Ago kiyaei Kamuktaindet ne Toroor kipsengwet.
6Mi tainnyi teegisto ak etunateet:
Mi koonnyi ne tiliil kimnateet ak korooronindo.
7 Ogoochi Kamuktaindet ne Toroor, okweek tilyonutigap piik,
Ogoochi Kamuktaindet ne Toroor toroornatet ak kimnateet.
8Ogoochi Kamuktaindet ne Toroor toroornatet ne nyoljin kainennyi:
Oibu kagoochinet, ak obwa seremusyekyik.
9Ogutung'ji Kamuktaindet ne Toroor eng' karaaranindap tiliilindo:
Potan eng' tainnyi, ng'wony komugul.
10Omwa eng' pororyosyek ole,
Laitorani Kamuktaindet ne Toroor: Ki kigimit ng'wony si ma ng'eigei:
Irwookyin piik eng' imanda.
11Ingogaskei kipsengwet, ak ingobaibait ng'wony;
Ingomoror nyanjet, ak tuguuk che nyiitaat olooto;
12Ingogaskei mbareenik, kobooto tugul che mi olooto;
Si kotyenso anyun eng' poiboiyet keetiik tugul che mi timiin;
13Eng' taitap Kamuktaindet ne Toroor, amu nyoonei:
Amu nyoonei korwookyin ng'wony,
Irwookyin ng'wony eng' imanda,
Ak korwookyin piik eng' imandanyi.