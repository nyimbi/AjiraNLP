Kergong'yetap Zion
1Kalya si komurwoniitu thahabu!
Kalya si kowalagiis thahabu che tiliileen miising'!
Kagirong' koigap ole-tiliil eng' tabandap ooreet age tugul.
2Weeriigap Zion che po kamanuut ne oo
ak ko uu thahabu che korooron,
kalya si kiyanie icheek tereen,
che poisyonigap eunegap cheptereniot!
3Agot lelwek kogoochin aarekwak kinet kochuchun,
ago kagogolgolit piikyuk,
ko uu tyong'igap songolik eng' surkwen.
4Yaamjin ng'elyeptap lakweet
ne reryei kutinnyi amu melelda;
soomei lagok amitwogik,
ama mi chii ne putyin.
5Icheeget che paegei amitwogigap talbisto kemetoi eng' ortinwek;
icheeget che kinerta kalaaksetap ngoroik
che piriireen ko tebee kapng'atat.
6 Amu ki koeet piretap piikyuk
kosiir kergong'yetap Sodom,
ne ki king'em kigabui eng' sait ne matya,
ama twa chii.
7Ki tiliileen piikyik che taagunotiin kosiir teluji,
ak ki leelachen kosiir cheego.
Poorwekwak ko ki piriireen
kosiir koik che kiguure peninim,
ki sitatiin ko uu koita ne kiguure sapphire.
8Ago eng' ra, ko tuuen togoochikwak kosiir nesek;
ma kinyiti eng' ortinwek.
Namegei irireenikwak ak kawekwak;
ki koyaam kogoigei keetit ne yamaat.
9Kaigaen icheeget che parei rotwetap chok
kosiir icheeget che parei rupeet;
che mandoi sabeet mutyo,
amu ma nyoor amitwogigap mbar.
10 Ki konam kwonyiik che ki tinyei rireenet lagokwak koyo;
ki ek chooto amitwogikwak
eng' ng'emisyetap piikyuk.
11Ki koyai Kamuktaindet ne Toroor nereegekyik che ng'woneen kosulda,
ki korong' nereegekyik che koroomen;
ak ki konaam maat eng' Zion,
ne ki kobeel lumeiywekyik.
12Ki ma koyani laitorinigap ng'wony,
anan piik tugul che menyei ng'wony,
kole imuuchi usiindet anan puunyoot kochut ormariichogap Jerusalem.
13Ki piit ko uu niito amu tengekwogigap maotikyik,
ak yaitwogigap tisiikyik,
che kitumda korotiigap piik che po iman eng' kwenunnyi.
14Ombenioti eng' ortinwek ko uu kipkoratinik,
ki komurwanitu amu korotiik,
kot koma ko kanyei chii kotiny ngoroikwak.
15Ki wokyi piik koleenji, “Oistegei, murwonen! Oistegei, oistegei, amatotiny!”
Ara ki ek che mweisoti ak ko ombeniot,
ak ki leenjigei piigap pororyosyek, “Ma kotebyei olito kogeny.”
16Ki koseerseer `Kamuktaindet ne Toroor ineendet icheek;
ma koiti `Inee icheek kogeny;
ma koiti tisiik koek kiy,
ama kotinyei konyit poisyek.
17Kagong'etyo konyekyok kigeni toreteet ne ma kigeere;
ki kigen eng' kagenisyet kowelelegei pororyet ne ka ma imuuchi kosar chii.
18Ki cheeng' kakwautikyok,
kot ko ki mata kimuuchi keebe eng' ortinwekyok.
Kagesunennyo ko ki riik,
peetuusyekyok ko ki kiiti amu ki kagoit let nenyo.
19Che ki onatech ko ki chepcheben kosiir kipsichinigap parak,
ki onatech eng' tuloonook, ki ripistos kogenech eng' surkwen.
20Ineendet ne iilaat ne po Kamuktaindet ne Toroor, kabusetap saboonwekyok, ko ki namji keriingonikwak,
ne ki kimwae acheek keleen, “Eng' urwetap kebebaikyik
ko ki menyei kwenutap pororyosyek.”
21Paibaitu ak igaskei, ee cheptap Edom, ne imenye emetap Uz;
amu agot aginye ko ityinin kigombet;
ibogiti ak iputkei itebi aach ngor.
22Piretap tengektong'ung', ee cheptap Zion ko kagosulda;
ma komutin kogeny keluulin:
ago tengektong'ung', ee cheptap Edom, ko iityin ineendet pireet,
ng'aanyei tengekwogiguk kotook.