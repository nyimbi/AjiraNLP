Kalasunetap Romanik
1Ak ki kas Judas kalasunetap piigap Romanik keele ki kiimeen kot ak kochamei icheeget che ki yaei katuiyet ak icheek. Ki kas kole ki taachei icheek tugul che ki pwonjin, 2ak keele ki kiimeen miising'. Kiga kemwochi agobo pooryosyekwak ak yautigap nyiganatosyekwak che ki yaei eng' kwenutap Gauls, ole ki iterteerta ak kogiimji kogoito aisuruut. 3Ki kimwachi kora agobo kiit ne ki yai eng' emetap Spain si koboi ole ki mi fedha ak thahabu, 4ak ole ki kanyurundo pounateet eng' motwet tugul kosupkei ak tetennywa ak muitaet, agot nganda ki loo olooto eng' icheek. Ki iterteer kora laitorinik che ki pwanei kotorchingei icheek eng' ole poochin ng'wony tugul, agoi kong'em icheek ak kogoochi kaguotenet ne oo icheek. Piik che ki ng'et ko ki igoito aisuruut kenyiisyek tugul. 5Kiga ko pooryo eng' pooryeet ak koluul Philipu, ak laitoryat Perseus ne po Makedonia, ak icheek tugul che ki ng'eetyo komachei koyachi pooryeet icheek. 6Kiga koterteer kora Antiokas ne ki oo, laitoryatap Asia, ineendet ne ki wo koyachi icheek pooryeet kotinyei peeleek pogol agenge ak tiptem ak kariik kobooto chepkichutisyek ak lugeet ne ki oo. Ki kiterteer icheek; 7ak ki imut ineendet kosabei ak kong'at kole ineendet ak icheek che laitorani ko kaibata ineendet kogoito aisuruut ne kiim ak kogoon luulenik ak matwesyekwak che po kamanuut, 8emotinwegap India, Media ak Lydia. Ki imut icheek komutyi laitoryat Eumenes. 9Ki tet pororyetap Yunanik kobwa ak kobar icheek, 10ago ki naak tetutyonooto eng' icheek. Ki iyookto chemogetap kiboryotinik kobookyi Yunanik. Ki kiguoten che chaang' eng' icheek ak komeiyo, ak ki imut pororyetap Romanik; kwonyiikwak ak lagokwak. King'em icheek ak kobookyi emet. Ki put ak koluul ole mi kimnateennywa ak koyai icheek koek mutwoorik agoi ra. 11Ki yai koek mutwoorik emotinwegap laitorinik che ki ng'et kobooto emotinwek che ki ikween peek, 12ago icheek che ki yai chorwandit ak ineendet ak icheek che ki tiegei ineendet ko ki ng'et chorwandinywa. Ki iterteer laitorinik che looen ak che neegiten ak ki kas che chaang' kalasunennywa ak koywei icheek. 13Icheek che ki cham koyai koek laitorinik, ko ki yai, kobooto icheek che ki mach kocher eng' ng'echerogap laitornatosyek; ki kitoroor icheek miising'. 14Ki ma mi agot agenge eng' icheek ne ki ilaach kuutweet anan kolaach kiroisiit koek kaborunetap poiboiyet. 15Kiit ne kiyai, ko ki kotekyigei tuiyet ne eng' kotugul kotuitos kandoik pogol somogu ak tiptem si kondochi piik ko uu ole nyolundoi. 16Ki igoochin chiito agenge kondochi icheek eng' kenyiit agenge ak koboi emennywa tugul. Ki kasei iit icheek tugul chiichooto agenge kondochi icheek ak koboi emennywa tugul; ak ki ma mi kimegeinateet anan ko ng'etkonda eng' icheek.
Katuyetapkei ak Rome
17 Ki lewen Judas anyun Eupolemus weeriitap Akkos, ak Jason weeriitap Elieza. Ki iyokto icheek koba Rome koyai chorwandit ak kibagenge, 18ak asi kotyachkei eng' chogit; amu ki iro kole yaei pororyetap Yunanik Israel koek mutwoorik agoi koigeny. 19Ki pa Rome, panda ne ki koi kot; ak ki pa ak kochut oldap kapkirwook ak kole: 20“Kagoyakwech Judas nooto kiguree kora Makabaios, ak tupchosyekyik kobooto pororyetap Yahudik keyai tilyandit ak kaalyeet ak inyee, si kobiit ki itech keyegu che mi komosta ng'ung' ak choronoguk.” 21Ki igoochi poiboiyet tokyinonooto icheek, 22 ak oroni pelutyetap parweet ne ki sir eng' koita kowalu ak koyookto kwo Jerusalem si kong'etyi eng' olooto ak koek kabwaatutyetap kaalyeet ak kibagenge:
23“Ngo yaak myeeindo eng' Romanik ak eng' pororyetap Yahudik eng' nyanja ak eng' ng'wony koigeny, ak ngo loiit rotweet ak punyoot eng' icheek. 24Ngot kondoune koityi pooryeet Romanik anan icheek che tinyeigei kibagenge eng' laitornatet komugul, 25koyegu pororyetap Judah toretikwak eng' kayanet agenge, kosupkei ak kasarta ne itorchingei icheek. 26Ma igoochin punyoot ne yaei pooryeet amitwogik, kariik, robiinik anan melisyek ko uu ye ki katil Romanik; ak riibei maguutikwak ama eng' melekto. 27Ko uu nooto kora, ngot konyonji korook pooryeet pororyetap Yahudik, koegu toretikwak Romanik kosupkei ak kasarta ne itorchingei icheek. 28Ak ma ki koochin puunikwak peek, kariik, robiinik, anan melisyek ko uu ye kagong'at Romanik; ak riibei magutichuuto kwak ak yaei ko uu nooto ne matesyin lembech. 29Ko uu nooto, ko ki yai Romanik kosyinet ak pororyetap Yahudik. 30Ye kagobois kosyinoniito, komuuch age tugul eng' icheek kotes anan kochuchuch kiy age tugul. Yaei ko uu nooto eng' magennywa, ak kiy age tugul ne kates anan koisto, koyegu imanit.
31“Kosupkei ak yautik che yach che yaei laitoryat Demetrios eng' icheek, ko ka kesirchi ko uu ni, ‘Amu ne si kainyigisyi chogit choronokyok ak toretikyok Yahudik? 32Ngot kosoom kogeny toreteet agobo inyee, keriibee imandanywa ak keyaun pooryeet eng' nyanja ak eng' ng'wony.’ ”