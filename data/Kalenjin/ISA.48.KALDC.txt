Uindap mugulelwegap Israel
1Ogas ni anyun, okweek, ee kootap Jakobo, che kimwaitoenok kainetap Israel, che ki obiitune peegap Judah; che oyostosi eng' kainetap Kamuktaindet ne Toroor, ak omwae Kamuktaindetap Israel, ago ma eng' iman, anan ko eng' imanda. 2Amu mwaei kole ki po nganaseet ne tiliil, ak kotiegei Kamuktaindetap Israel: kainennyi ko Kamuktaindet ne Toroor ne po lugoosyek. 3Ki amwaite tuguuk che po tai kobooch keny; ee, ki mang'une kutinnyu, ak ki abarte: ki ayai achokyi, ak ki isulda. 4Amu ki anai ale uin met, po karnet kaating'ung', po sugunwet togeng'ung'; 5nooto anyun ki amwaun kobooch keny; ki asip aboorun ama isulda: si memwa ile, kiyaei kanamwennyu, ak king'atei kanamwennyu ne ki kiwai, ak kanamwennyu ne ki kitany, chooto che king'atei chuuto. 6Ki igas niito; keer chuuto tugul o; ak okweek, ko tos momwaitoi? Kaaboorun tuguuk che leelach kobooch nguno, agot tuguuk che ung'ootiin, che tomo inai. 7Kitau keyaei nguno, ma pooch keny; ak kitom igas agoi peetuuni; si memwa ile, Keero, ki angen. 8Ee, kitom igas, ee kitom inai; ee kitom koyaatak iting'ung': amu ki angen ale iyae kaberberisyet ne oo, ak ki kiguurenen pistoindet kobooch imi moo. 9Agoitoi nereegekyuk amu kainennyu, ak amuitoi agobo inyee amu kalasunennyu, si magesun. 10Keero, kaatiliilin eng' maat, ago ma ko uu fedha; kaalewenin eng' maat ne oo ne po nyalilda. 11Ayae amu kainennyu, amu kainennyu; amu kimurwonindoi ano kainennyu? Amagoochini age toroornatennyu. 12 Oepcha iit, ee Jakobo, ak Israel nenyu, ne ki aguur: aa ineendet; aa ne po tai, ak ko aa ne po let kogeny. 13Ee, kilum eunnyu lumeiywotap ng'wony, ak kiito eunnyu ne po tai kipsengwet: ye aguur icheek, kotononso kibagenge. 14Oyumgei, okweek tugul, si ogas; ng'oo eng' icheek ne ki komwaita tuguuchuuto? Kigocham Kamuktaindet ne Toroor ineendet: yaei eng' Babilon kiit ne chamei, ak kotebee eunnyi Kaldeik. 15Anee, ee aneendet ne ki amwae; ee ki aguur ineendet: ki amutu, ak poorei ineendet eng' ooreennyi. 16Oriikyo, ogas ni; tomo amwa kiy eng' ung'oot kobooch keny; ki ami kobooch agoi; kagoyookta anyun Kiptaiyat Kamuktaindet ne Toroor, ak Kabuusennyi. 17Mwaei ko uu ni Kamuktaindet ne Toroor, katyagindeng'ung', Ineendet ne Tiliil ne po Israel: Aa Kamuktaindet ne Toroor Kamuktaindeng'ung', ne ineetin iboor, ne indoun eng' ooreet ne kanyool ibun. 18Kita myee nda kigegas ng'atuutikyuk! Kita igeitu kalyeng'ung' aineet, ak koigei imandang'ung' peegap nyanjet che mildogei: 19Kita tenitu ng'aniek iyoteng'ung', ak koigei lagoguk che kisiche, chaang'indap ng'aniek: ki ma kota ki istoi kainennyi anan keng'em eng' tainnyu. 20 Omande eng' Babilon, omwei eng' Kaldea; obarte eng' cheetap tyendo, omwaite niito, omwa kogasak agoi ole pooch ng'wony: omwa ole, Kigotyach Kamuktaindet ne Toroor Jakobo otwogindennyi. 21Ma am melelda icheek ye ki kimuti kobun ong'atosyek: ki igoochi peek korootune rwandet konaga icheek: ki pet rwandet kogeny, ak kitumgei peek. 22 Mwaei Kamuktaindet ne Toroor kole, ma mi kaalyeet eng' kiptengeginik.