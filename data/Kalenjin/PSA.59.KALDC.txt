Saaet kesoom Kamuktaindet ne Toroor riipseet
Po ne oo eng' putiik: “Amat ing'em!” Tyendap Kalasunet ne po Daudi, ye ki iyooktoi Saulo riibiik koriip kootap Daudi kole si kobar ineendet.
1 Ee Kamuktaindennyu, sarwo eng' puunikyuk;
ieeta asiir icheek che ng'eetyina.
2Sarwo eng' yaigap tengekto,
ak isarwo eng' piik che chamei kotumda korotiik.
3Amu, keero, ratei icheek ooreet agobo saboondanyu;
kagoyumjagei che kiimeen.
Ma amu pistoennyu, anan tengektonyu, ee Kamuktaindet ne Toroor,
4rwaei icheek kochobegei ma amu lelutyennyu.
Ng'eet inyee, toreto, ak igeer!
5Inyee, ee Kamuktaindet ne Toroor, Kamuktaindetap lugoosyek, Kamuktaindetap Israel,
ng'eet ibookyi pororyosyek;
amat iriiree pistoik alak tugul che yaach.
6Weeksei icheek koskoleny,
ikwari ko uu seset,
ak pendi koyiemei nganaseet.
7Keero, ing'irugei ng'aleek eng' kutusweekwak;
miitei rotonik kutusweekwak.
Amu mwaei kole, “Ng'oo ne kasei?”
8Ago irorechini inyee Kamuktaindet ne Toroor;
ireenye pororyosyek.
9Ee kimnateennyu, ageniin;
amu inyee Kamuktaindet, ko irimennyu ne kooi.
10Indoena Kamuktaindennyu ne po rireenet,
tuun chamwo Kamuktaindet ageer magennyu eng' puunikyuk.
11Amebar icheek, si ma utye piikyuk;
iyeste pichooto eng' kimnateng'ung', ak ichooru,
ee Kiptaiyat long'ennyo.
12Ingenam icheek eng' menatennywa,
amu tengektap kutusweekwak, ak ng'aleegap ng'elyebwekwak,
amu chubisyet ak lembechek che mwaei.
13Iwong'u icheek eng' nereegek,
iwong'u anyun, kot koma komi!
Si konai piik kole pounisyei Kamuktaindet eng' Jakobo,
agoi ole poochin ng'wony.
14Ingoweechkei icheek koskoleny,
ingokwaryo ko uu seset,
ak ingoba koyiem nganaseet.
15Ombenoti kocheeng'oti amitwogik,
ak kong'unyng'ung'so kemout komugul ngo ma piyong'so.
16Ago atyeni agobo kimnateng'ung';
atyeni agobo rireeneng'ung' karon.
Amu inyee ko ki ii irimennyu ne kooi,
ak ole amwechini eng' peetuutap pichiindo.
17Ee kimnateennyu, atyenun inyee kalasunoik;
amu inyee, Kamuktaindet, ko irimennyu ne kooi,
Kamuktaindet ne irireenage.