Riibindet Kamuktaindet
1Kamuktaindet ole kemwechini ak kimnateennyo,
toretindet ne neegit ye mi nyalilda.
2Ma kiyweisyei anyun amu nooto, agot nda walak ng'wony,
agot nda pendi tuloonook kwenutap nyanjosyek;
3agot nda tulei peekwak ak kowasegei,
agot nda koroomit potanetap tuloonook.
4Mi aineet, ne kereruusyekyik ko iboiboi nganaseetap Kamuktaindet,
meng'ootet ne tiliil ne po Ineendet Ne Toroor Miising'.
5Mi Kamuktaindet kwenutap nganaseet, ama ki istoi;
toreti Kamuktaindet yooto ye kaeech.
6Kibolyo pororyosyek, ak kiwaskei laitornatosyek;
kitwek ineendet ak kichoot ng'wony.
7Mi kobootech Kamuktaindet ne Toroor ne po lugoosyek;
Kamuktaindetap Jakobo ole kemwechini.
8Obwa si ogeer poisyonigap Kamuktaindet ne Toroor,
ogeer tuguuk che kikwong'ee che ki yai ineendet eng' ng'wony.
9Igeesu `inee lugoosyek eng' ng'wony;
iriei kwanget, ak iriei ng'otit;
ak peelei long'onik eng' maat.
10“Osisye ak onai ole aa Kamuktaindet!
Kitoroora eng' kwenutap pororyosyek,
kitoroora eng' ng'wony.”
11Mi Kamuktaindet ne Toroor ne po lugoosyek kobootech;
Kamuktaindetap Jakobo ko ole kimwechini.