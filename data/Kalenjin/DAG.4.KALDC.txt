Karwotitetap Nebukadnezar
1Kamwachi `Laitoryat Nebukadnezar piik tugul, pororyosyek tugul, ak che po kutusweek tugul che menyei ng'wony tugul koleenji: Ingotesak kaalyeet eng' okweek! 2Ki ageer ale myee abor kaboorunoik ak kwang'utik che ki yaiywo Kamuktaindet Ne Toroor Miising'.
3Eechen ne tya kaboorunoikyik!
Kimeen ne tya kwang'utikyik!
Laitornatennyi ko laitornateet ne po koigeny,
ak ko po pounatennyi ibinwek tugul.
4Ki amunyi anee Nebukadnezar eng' koonnyu, ak atalbisi eng' koonnyu ne po laitornateet. 5Ki arwotyi karwotitoet ne ki imua; ak ki ima kabwatutik ak ng'ang'utik che ki pwanjo ami itogunnyu. 6Ki ang'at anyun ng'atuutyet ale kimut piik tugul che ng'oomen che po Babilon kobwa tainnyu si kobiit koboorwo kaaroretap karwotitoet. 7Ki pwa anyun piik che ng'oomen che ng'oorsei, ng'amotigap kecheik, Kaldeik ak chepsogeinik. Ki amwachi icheek karwotitaonooto, ago ma imuuch koarorwo. 8Ago eng' let, konyo Daniel tainnyu, ne ki kiguure Belteshazzar, ko uu kaineetap kamuktaindennyu, ne menyei kabuusetap kamuktaik che tiliileen. Ki amwachi ineendet karwotitaonooto aleenji: 9“Ee Belteshazzar, pounindetap piik che ng'oomen che ng'oorsei, amu angen ale menyin kabuusetap kamuktaik che tiliileen, ama mi ung'ootyet ne iimin. Mwaiwo anyun ng'ang'utigap karwotitoennyu che ki ageer ak kaarorennyi.
10Ye ki ami itogunnyu;
kogi ageer keetit komi kwenutap ng'wony,
ak ki oo kooindap tononennyi.
11Ki eet keetoto ak kogimit,
kiit kipsengwet walinnyi,
ak ki took keetoto eng' tabanwek tugul che po ng'wony.
12Ki kororon sogekyik,
ak ki chaang' logoekyik,
ak ki tinyei amitwogik che yamei piik tugul.
Ki uure tyong'igap timiin,
ak ki meny toriitigap parak mooriikyik,
ak ki kibae keetoto piik tugul.
13Ki ates tai ageer, eng' ng'ang'utik che ki pwanjo ami itogunnyu, ak ogeero, ki choorgei riibindet ne tiliil kobunu kipsengwet. 14Ki mwa eng' kuutiit ne oo kole,
‘Oep keetoto ak oep mooriikyik,
otumdum korara sogekyik ak oseer logoekyik.
Ingoba tyong'ik eng' kelunnyi,
ak koba toriitik eng' mooriikyik.
15Ago omete musukyennyi ak tigitik eng' ng'wony,
ko miroot eng' karnet ak sugunwet,
eng' ole mi susweek che ng'orng'or.
Ingobutyi ineendet rewootap kipsengwet,
ak kotebi kobooto tyong'ik che agetoos,
eng' susweegap ng'wony.
16Ingowalak naennyi si ma igei ne po chii,
ak ingigoochi ineendet naet ne po tyondo.
Ak ingotep ko uu nooto kot kogeskei peetuusyek che ki king'at, konyil tisap.
17Punu kirwoogoni ng'atuutyetap riibiik,
ak punu ma konooto ng'olyootap icheeget che tiliileen,
si kobiit konai che saptos
kole pou Ne Toroor Miising' pounatetap piik,
ak kogoochin age tugul ne makyin,
ak koeeti piik che nyerotin miising' koboi.
18Ki ageer anee Laitoryat Nebukadnezar tuguchuuto eng' karwotitoet. Ee inyee Belteshazzar, mwaa kaaroret, amu ma imuuchi piik tugul che ng'oomen che po pounatennyu koboorwo kaaroret; ago imuuchi inyee, amu menyin kabuusetap kamuktaik che tiliileen.”
Koaroru Daniel agobo karwotitoet
19Ki toptoben anyun ne matya Daniel, ne ki kiguure Belteshazzar, ak kiim ineendet kabwatutikyik. Ki mwachi `laitoryat ineendet koleenji, “Beltesasar, amat ingoiimin karwotitoet, anan ko kaarorennyi.” Kowol Belteshazzar kole, “Ingobunji karwotitoet icheek che wechin, ak ingobunji kaarorennyi puuniguk! 20Keetit ne koigeer ne kobiitei ak ko kiim, ne itei walinnyi kipsengwet, ak kotaagu eng' ng'wony tugul, 21ne kororon sogekyik ak ko chaang' logoekyik, ak kotinyei amitwogik che yamei piik tugul, ne keet-kelinnyi komenyei tyong'igap timiin, ak eng' mooriikyik komenyei toriitigap parak. 22Inyee nooto, ee laitoryat, ne koieetu ak igimitu. Kogotesak etunateng'ung' ak koitei kipsengwet, ak koitei tabanwegap ng'wony pounateng'ung'. 23Ak ko uu ye ki keer laitoryat `riibindet ne tiliil kochoorugei eng' kipsengwet ak kole, ‘Oep keetit ak oong'em, ago obagaakte tigitigap musukyennyi ak eng' ng'wony, ko miiroot eng' karnet ak sugunwet, eng' ole mi susweek che ng'orng'or. Ingobutyi ineendet rewootap kipsengwet, ak kotebi kobooto tyong'igap timiin, kot kogeskei peetuusyek che ki king'at, konyil tisap. 24Ni anyun kaarorennyi, ee laitoryat, nooto ng'atuutyetap Ineendet Ne Toroor Miising', ne kanyonji kiptaiyandennyu laitoryat: 25keele ki onin iwe eng' ole mi piik, ak imeny kobooto tyong'igap timiin, ak kegonin iaget ko uu tuuga, ak kobutyin rewoot, kot kogeskei peetuusyek che ki king'at, konyil tisap; agoi inai ile pou Ineendet Ne Toroor Miising' pounatetap piik, ak kogoochin age tugul ne makyin. 26Ak ko uu ye ki ng'at icheek kebagaakta musukyet ak tigitik eng' ng'wony; inyooru kogeny pounateng'ung' ye kainai ile pounisyei kipsengwet. 27Nooto anyun, ee laitoryat, ingochamak kirwoogennyu eng' inyee, ak itabaanegei tengekwogiguk ye iyae imanda, ak itabaanegei yaitwogiguk ye iriiree kibananook; si kotesak kalyeng'ung'.
Kasuldaetap karwotitoet
28Ki pwanji Laitoryat Nebukadnezar tuguchuuto tugul. 29Ye ki keskei arawek tamanu ak aeng', ye ki wendote ineendet paragutap kootap laitoryat ne po Babilon, 30kong'alaal laitoryat kole, “Tos ma Babilon ne oo ni, ne ki ateech koek ole menyei laitoryat, eng' kamugetap kimnateennyu ak agobo toroornatetap eutunatennyu?” 31Kingo ta kong'alaali laitoryat, kotwek kuutiit ne punu kipsengwet, kole: “Ee Laitoryat Nebukadnezar, kagimwaun ng'olyoondoni: Keele, kaistoenengei pounateet! 32Ki onin eng' ole mi piik, ak imeny kobooto tyong'igap timiin. Ki konin iagete ko uu tuuga, agoi kogeskei peetuusyek che ki king'at, konyil tisap; agoi inai ile pou Ne Toroor Miising' pounatetap piik ak kogoochin age tugul ne makyin.”
33Ki isulda kioto sainooto eng' Nebukadnezar. Ki kion eng' ole mi piik, ak koaget ko uu tuuga ak ki ibutyi rewoot poortanyi, kot koeegitu suumeekyik ko uu koroorigap kipsiichit ak koigei siyookyik che po toriitik.
Kotoroori `Nebukadnezar Kamuktaindet
34Kingo keskei peetuusyechooto, anyal anee Nebukadnezar kipsengwet, ak koweekyagei naennyu,
aweekyini kongoi Ne Toroor Miising',
alasu ak agonyit ineendet ne sabei koigeny.
Amu pounatennyi ko pounateet ne po koigeny,
ak ko po laitornatennyi ibinwek tugul.
35Ki iti piik tugul che menyei ng'wony keele puch
ak koyachin lugeetap kipsengwet ko uu ye machei,
kobooto piik che menyei ng'wony.
Ama mi chii ne imuuchi kogirinda eunnyi,
anan koleenji ineendet, “Iyae nee?”
36Ki weekyagei eng' yooto naennyu; amu ki weekyagei etunatennyu ak kararonindanyu amu toroornatetap pounatennyu. Ki pwa ole ami kirwoogikyuk ak kiptainikyuk; ak ki kigimita eng' pounatennyu, ak ki kiteswa etunateet ne karaaran miising'.
37Alasu anyun anee Nebukadnezar, ak atoroori ak agonyiti Laitoryatap kipsengwet,
amu po iman poisyonikyik tugul,
ak ko po kirwooget ortinwekyik;
ak imuuchi koming'in
icheek che pendoti eng' menoteet.