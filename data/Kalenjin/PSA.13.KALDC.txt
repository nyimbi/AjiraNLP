Saaet ye mi nyalilda
Po ne oo eng' putiik. Tyendap Kalasunet ne po Daudi.
1Ee Kamuktaindet ne Toroor, iutyeno agoi au? Agoi koigeny?
Iung'ena togeng'ung' kot kotyanit?
2Agereeri met eng' saboondanyu kot kotyanit,
komi arageneet muguleldanyu kotugul?
Eetu punyondennyu eng' anee kot kotyanit?
3Ee Kamuktaindet ne Toroor, Kamuktaindennyu, keer si iwolwoo.
Ikweny konyekyuk, si ma ru rwondap meet;
4si ma mwa punyondennyu kole, “Kaaterter ineendet!”
Si ma poiboitu puunikyuk eng' kabutennyu.
5Ago ki amang'u rireeneng'ung';
igaseegei muguleldanyu yetuneng'ung'.
6Atyenjini Kamuktaindet ne Toroor,
amu ki yaiywo ne myee eng' aiyebindo.