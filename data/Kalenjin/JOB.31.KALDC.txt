Kobooru Job Kole ma tinye tengek
1Ki kiyomiske ak konyekyuk;
si ma keer pergeiyat.
2Nee kebebertanyu ne punu Kamuktaindet eng' parak,
ak tos nee porotennyu ne punu parak ne po Ineendet Ne po Kamuktaet?
3Tos ma ityin nyalilda che ma po iman,
ak ng'emisyet eng' yaigap tengek?
4Tos ma keerei ortinwekyuk,
ak koiti kakwautikyuk tugul?
5Ngot ko ki awendotee tangoita,
ak kochaakta keldanyu kwo ole mi ng'aalseet,
6Ko ngegera anyun eng' karagendoet ne po iman,
si kobiit konai Kamuktaindet imandanyu.
7Ngot ko kagomasta kakwaennyu,
ak koosup muguleldanyu konyekyuk,
ak ngot ko kagonam tisyet age tugul eunekyuk,
8ko myee agoolso anyun ak ingoam chiito age;
Ee, ingitut peegap mbareennyu.
9Ngot ko ki kochuut kwony muguleldanyu,
ak ki aribis eng' kurgeetap chiitap kokwennyu,
10ko ingong'aisechi anyun osotyondennyu chiito age,
ak ingong'uruukyi alage ineendet.
11Amu kasetap myat ko tengekto ne oo,
Tengek nooto ne nyoljin korwookyi kirwoogik.
12Amu nooto ko maat ne igeesu agoi Ng'emisyet,
ak kotut ruratennyu tugul.
13Ngot ko ki asas ng'olyootap otwogindennyu ne muren anan ne tye,
ye ki kitiytosi ak icheek:
14Ko tos ayaei nee anyun ye kang'eet Kamuktaindet?
Ak ye nyo koteepso, awoljini nee?
15Ineendet ne kiyaa eng' moet, ko tos ma Ineendet ne kiyaei chiichooto agine?
Tos ma Ineendet ne kimimiech eng' moet?
16Tos ki amelel kibananook magennywa,
anan tos ki agoochi konyegap mosoget kong'etyo?
17Anan tos ki aam kererutyennyu aneege,
ak tomo koam ne ma tinyei sigiik?
18Achicha, ki koner ineendet kemi tuwai kobooch ko aa ming'in, ko uu ye mi ak kwanda,
ak ki aegu kandoindetap mosoganooto kobooch ngap kesicho.
19Ngot ko ki ageer chii age tugul kobetei amu ma tinyei ngoroik,
anan ageer che nyalildos koma tinyei kiy ne tugegei,
20ngot koma iberuuro suenutikyik,
ak ngot koma nyoor lalang'indo eng' koroorigap keechiirekyuk,
21ngot ko ki anamji parak eunnyu agirinde ne ma tinyei sigiik,
amu ki ageer toreteennyu eng' ormariich,
22ko ingobut anyun tigikyennyu eng' puita,
ingeiri eunnyu kichun.
23Amu ki kamuiset eng' anee nyalilda ne punu Kamuktaindet,
amamuuch ayai kiy amu telunatennyi.
24Ngot ko ki amang'u thahabu,
ak aleenji thahabu che korooron, inyee ne amang'un,
25ngot ko ki abaibaitu amu oo mogornatennyu,
ak amu kiga konyoor eunnyu tuguuk che chaang',
26ak ngot ko ki ageer asiista ye ki iluu,
anan arawet ye kiwendoti eng' kaluunet,
27kot ki kigaigai muguleldanyu eng' ung'oot,
kot kong'utut kutinnyu eunnyu,
28ko myee koek niito agine tengekto ne irwookyin kirwoogik:
Amu ta kiga amwachi lembech Kamuktaindet ne mi parak.
29Ngot ko ki abaibaitu eng' ng'emisyetap ineendet ne wecho,
anan aeetkei ye kinyoor yaityet ineendet,
30achicha, ma achamji kutinnyu koyai tengekto
asoom eng' chubisyet saboondanyi.
31Ngot koma mwa piigap emainnyu kole
ng'oo ne imuuchi konyoor chii ne ma piyonyi panyeegap Job?
32Ma ru toondet ooreet,
amu ki ayaatyi kurgotikyuk kiprutoiyot.
33Ngot ko ki atuch pistoennyu ko uu ye yaei alak,
atuch tengektonyu eng' tegeennyu,
34amu ki aiywei tuiyet ne oo,
ak ki imua sasisyetap piik eng' kooriikwak,
kot asiis, amawe saang'-
35ee, kata myee nda katinye chii ne kasa!
Mi yu siruutyennyu ne po ng'ookset, ingowolwo Ineendet Ne po Kamuktaet.
Ak atinye kataamset ne ki sirei punyondennyu!
36Iman, kata alae eng' tigikyennyu,
ak kata aratyinige ko uu naaryeet.
37Kata amwachini ineendet koitetap kakwautikyuk,
kata ariikyini ineendet ko uu pounindet.
38Ngo waagena emennyu,
ak koriiryo kibagenge ole ki kibat,
39ngot ko ki aam logoekyik ama aal,
anan agoochi piigap ko po kobeet saboonwekwak,
40ko ingobiityo anyun katook che rutei piich kogeer nganuuk,
ak kogeer timdo baale.
Kagogeskei ng'aleegap Job.