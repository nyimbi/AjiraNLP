Maonateet agobo ng'emisyetap Babilon
1Maonateet agobo ong'ateet ne po nyanjet.
Ko uu ye ibuksei kipchurchuryet ne punu murot tai,
kobunu kapookyinindet ko uu nooto surkwen,
punu emetap kamuiset.
2Kagiboorwo ng'ang'utyet ne ng'waan;
iberberisyei kaberberindet,
ak kong'emisyei ng'emindet.
Togoste, ee Elam, yiemisye ee Media!
Kaawong'u tigenoikyik tugul.
3Kanyi anyun arageneet suennyu;
kanama ng'waninwek,
ko uu ng'waninwegap kwondo ne machei kosigiis.
Ama kot koma muuchi agasta,
Aarageni kot koma muuchi ageerto.
4Rukrugeni muguleldanyu, kagomua toptobenet;
kawalak poiboiyennyu koek potanet.
5Iitoi meset, indoi riibiik, amisyei, eeisei.
Ong'eetyee, okweek pounik, oiil long'onik!
6Amu kamwaiwo Kiptaiyat kole:
“Ui, inde riibindet;
si komwae ineendet kiit ne keerei.
7Ye keer lugeet,
piik che ketei paraisisyek kobwanune aeng',
che laanyei sigirok, che laanyei tambeesik,
koep iit komyee eng' kagiiletapkei.”
8Yeityo kowaach ineendet ko uu ng'etundo kole,
“Ee Kiptaiyat, atononi kotugul eng' teekseet ne kooi ne kiriipse peet,
ak kindea ole ariipsee kemousyek tugul.
9 Keero, pwoonei piigap lugeet,
piik che ketei paraisisyek che pwonune aeng'!”
Ak ki wol ineendet kole,
“Kagoluul Babilon, kagoluul!
Kagoilyo itoonwek tugul
che ki kiwai che po kanamonikyik koba ng'wony.”
10Ee inyee, kesisyennyu ak peek che po ole kituisye, kaamwaiwok che ki agas
eng' Kamuktaindet ne Toroor ne po lugoosyek, Kamuktaindetap Israel.
Maonateet agobo Edom
11Maonateet agobo Duma.
Kuura age eng' Seir, kole,
“Riibindoni, egu nee kemoi?
Riibindoni, egu nee kemoi?”
12Mwaei riibindet kole,
“Kagoeech, ak konyonei kogeny kemout.
Ngot omache oteep, oteep;
oweege, obwa.”
Maonateet agobo Arabia
13Maonateet agobo Arabia.
Omenye timiin eng' Arabia,
ee okweek che rutoi che po Dedanik.
14Oipchi peek icheek che amei melel;
otorooktae amitwogik piik che kimweei,
okweek piik che menyei emetap Tema.
15Amu ki mwee icheek rotoogap chok,
rotwetap chok ne kaging'us, kwanget ne kaging'i,
ak eng' ng'wanindap lugeet.
16Amu kagomwaiwo Kiptaiyat kole, “Kotom kogeskei kenyiit agenge, ko uu kenyiisyegap otwogindet ne kisirei, kowong'ugei toroornatet tugul ne po Kedar. 17Ng'ering'itu anyun che ng'etu eng' mwogik ak murenik che kiimeen che po piigap Kedar.” Amu kagomwa niito Kamuktaindet ne Toroor, Kamuktaindetap Israel.