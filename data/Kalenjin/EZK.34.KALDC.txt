Mestowegap Israel che po lembech
1Ki nyoonjo ng'olyootap Kamuktaindet ne Toroor koleenjo, 2Ee, weeriitap chii, maoten agobo mestowegap Israel, maoten, ak ileenji mestowechooto, Mwaei Kiptaiyat Kamuktaindet ne Toroor kole: Pwo! Mestowegap Israel che paegei amitwogik icheegei! Tos ma nyooljin mestoweek kobai keechiirek? 3Oame che akwaen, ak olaachi koroorigap keechiirek, oenye che akwaen; ago mobae keechiirek. 4Ma ogimiit che nyalulyotin, ama onyaa che myandos, ama orop ne kigoil, ama oweech kogeny ne kigeon, ama ocheeng' ne ki kobet: ago ki obou eng' kimnateet ak eng' koroomnateet. 5 Kiyesta amu ki ma komi mestowot: ak ki ek amitwogigap tugul che po timiin, ak kiyesta. 6Ki ombenioti keechiirekyuk eng' tuloonook tugul, ak eng' tulweet age tugul ne kooi: ee, kiyesta keechiirekyuk koyom ng'wony tugul; ak ki ma komi chii ne ki cheeng'at anan kosubot icheek.
7Ogas anyun ng'olyootap Kamuktaindet ne Toroor, okweek mestoweek; 8Ko uu ye asabe, mwaei Kiptaiyat Kamuktaindet ne Toroor, amu iman ko uu ye kigeluul keechiirekyuk, ak koek keechiirekyuk amitwogigap tyong'ik tugul che po timiin, amu ki ma komi mestowot, ama cheeng'at mestowekyuk keechiirekyuk, ago kibaegei mestoweek amitwogik icheegei, ama pai keechiirekyuk; 9ogas anyun ng'olyootap Kamuktaindet ne Toroor, okweek mestoweek; 10Mwaei Kiptaiyat Kamuktaindet ne Toroor kole: Ogeero, aborye mestoweek; ak amage eunekwak keechiirekyuk, ak aeete icheek kobai keechiirek; ama kobaegei mestoweek amitwogik kogeny; ak asaru keechiirekyuk eng' kutusweekwak, si ma ek amitwogikwak.
Kamuktaindet, Mestowot ne myee
11Amu mwaei Kiptaiyat Kamuktaindet ne Toroor kole: Ogeero, anee, aneendet ne acheeng'oti keechiirekyuk, ak asuboti icheek. 12Ko uu ye cheeng'ei mestowot akweennyi eng' peetuut ne mi kwenutap keechiirekyik che ki kiiyesta, acheeng'e ko uu nooto keechiirekyuk; ak asaru icheek komong' eng' komoswek tugul ole kiga kiyestoochi eng' peetuutap poolik ak tulugenet ne imen. 13Ak amutu komong' eng' pororyosyek, ak ayumu eng' emotinwek, ak amutu kobwa emennywa; ak abai icheek eng' tuloonoogap Israel, eng' ole neegitee kereruusyek, ak eng' komoswek tugul che ki menyei eng' emonooto. 14Ayage icheek ole mi susweek che myach, ak kotebee piunywa tuloonoogap komoswek che torooreen che po Israel: ruitos eng' olooto eng' piut ne myee, ak koagete ole pitat eng' tuloonoogap Israel. 15Anee ne abae keechiirekyuk, ak agoochi koruiyo, mwaei Kiptaiyat Kamuktaindet ne Toroor. 16Acheeng'e ne ki pet, ak amutu kogeny ne ki kioon, ak arop ne ki il, ak agimiit ne kimyani: ak abar ne neraat kobooto ne kiim: abae icheek kirwooget.
17Ago ee okweek, akweennyu, mwaei Kiptaiyat Kamuktaindet ne Toroor kole: Ogeero, arwookyini artet eng' artet, kobooto mengichik ak kwesik. 18Tos kiit ne ming'in eng' okweek obaegei tuguuk che myach, yeityo otyekyi ng'wony che ki ng'at eng' ole oagete? Ak oee peek che tiliileen, yeityo oturur eng' keelyekwok che kang'et? 19Ago amei keechiirekyuk che ki otyech, ak koe che ki oturur eng' keelyekwok.
20Mwachin anyun Kiptaiyat `Kamuktaindet ne Toroor icheek ko uu ni koleenji: Ogeero, arwookyini aneendet artet ne neraat eng' artet ne sagitat. 21Amu ki otoortaisye karaaswekwok ak tigigoikwok, ak otoore kuinoikwok tugul che ki myandos, kot oseer koba oldo tugul; 22asaru anyun keechiirekyuk, ma koegu che kiluulei kogeny; ak arwookyi artet eng' artet. 23Ak ande mestowot agenge koyaga icheek, ak kobai icheek, nooto ko otwogindennyu Daudi; paei ineendet icheek, ak koek mestowonnywa. 24Ak aegu anee Kamuktaindet ne Toroor Kamuktaindennywa, ak koek Daudi otwogindennyu, pounindet eng' kwenunnywa; kamwae anee Kamuktaindet ne Toroor ng'olyoondoniito. 25Ak kiyomiskei ak icheek eng' kayomiset ne po kaalyeet, ak ageesu tyong'ik che yaach eng' emet: ak komeny surkwen eng' chametapkei, ak koruiyo osnosyek.
26Ak ayai icheek koek kaberuret kobooto komoswek ole neegitee tulweennyu; ak ang'at ropta koroobon eng' peetuusyekyik; ak kobiit roptap kaberuret. 27Ak kooi logoek keetitap mbar, ak korur emet, ak kotebee chametapkei eng' emennywa; ak konai kole aa Kamuktaindet ne Toroor, ye tuun airii keetiigap choginnywa, ko kaasaru icheek komong' eng' eutap piik che ki yai icheek koek otwogikwak. 28Ama koegu kogeny che luulei pororyosyek, ama koamei tyony ne po ng'wony icheek; ago meng'iisyei eng' chametapkei, ama kobiitu chii ne imui. 29Ak achopchi icheek mbareet ne tagunoot, ama kobarei rubeet icheek eng' emet, ama koiboti kalilanet ne punu pororyosyek. 30Si konai kole ami anee Kamuktaindet ne Toroor Kamuktaindennywa kobooto icheek, ak konai icheek kole kootap Israel ko piikyuk, mwaei Kiptaiyat Kamuktaindet ne Toroor.
31Ak okweek, keechiirekyuk, che oo keechiiregap akweennyu, ko oo piik, ak aa Kamuktaindeng'wong', mwaei Kiptaiyat Kamuktaindet ne Toroor.