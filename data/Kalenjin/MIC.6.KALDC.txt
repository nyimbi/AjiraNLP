Ng'aleek agobo Israel
1Ogas anyun okweek kiit ne mwaei Kamuktaindet ne Toroor:
Ng'eet, ng'alaal kogasak eng' taitap tuloonook,
ak ingogas tuloonook che mengeechen kuting'ung'.
2Ogas, ee okweek tuloonook, ng'aleek che ting'enok Kamuktaindet ne Toroor,
ak okweek lumeiywek che kiimeen che po ng'wony;
amu ting'ee `Kamuktaindet ne Toroor piikyik ng'aleek,
ak machei kong'alaal ak Israel.
3Ki ayaiywok nee, ee okweek piikyuk? Ak ki aiimenak nee? Obaoryanwa.
4 Amu ki amutun itogosu imong'u eng' emetap Misiri,
ak ki atyachin imang'une kootap otwoknateet;
ak ki ayookte Musa, Aron, ak Miriam kondoun.
5 Ee piikyuk, obwaat ne ki soom Balak laitoryatap Moab, ak kiit ne ki wolji Balaam weeriitap Beor ineendet;
obwaat kobooch Shitim agoi Gilgal, si kobiit onai poisyonigap iman che po Kamuktaindet ne Toroor.
6Aibu nee taitap Kamuktaindet ne Toroor, ak ang'uruuge eng' taitap Kamuktaindet ne Toroor? Tos anyoo tainnyi aibu kagoochinoik che kibeelei kobooto moek che ma siirei kenyiit agenge? 7Tos paibaitune Kamuktaindet ne Toroor mengichik eliphuusyek, anan ainoosyek eliphuusyek taman che po mwanik? Tos agoite taaitanyu agobo pistoennyu, agoite iyoteetap poortanyu agobo tengektap saboondanyu? 8Ee inyee chii, kagoboorun ineendet kiit ne myee; ak nee ne magenen Kamuktaindet ne Toroor, kobatee iyai imanda, ak icham rireenet, ak iwendote eng' kaming'inetapkei kobooto Kamuktaindeng'ung'?
Waluunetap Maotyot
9Kuurei kutitap Kamuktaindet ne Toroor nganaseet ak koywei ne utaat kaineng'ung': ogas kirokto, kobooto ineendet ne king'atei. 10Tos ta komi konoraik che po yaityet eng' kootap kiptengekyot, ak kerutyet ne ichuchugat ne kiwechei? 11Tos atiliiliitu ngatinye tuguuk che kirogendoisye che po yaityet, kobooto lolet ne mi ratilisyegap ng'aalseet? 12Amu nyiitaat koroomnateet mogorekyik, ak kogomwa lembechek piik che menyei olooto, ak kong'aalsei ng'elyebwekwak. 13Koabirin anyun aginye eng' mook ne oo, koayain iegu panan amu tengekwogiguk. 14Iamisyei, amebiyonyi; ak kotebenen kalilaneng'ung': ak iuu, ago mesaru ne imuti; ak abare rotwetap chok ineendet ne imuti. 15Igolsei, amegese; itue mseituni, ago meilegei mwanik; itue sabibuk, ago mee divaik. 16 Amu ki oriip ng'atuutigap Omri, ak poisyonik tugul che po kootap Ahab, ak obendate kirwoogutikwak: si kobiit ayain iegu panan, ak ayai piik che menyei olooto koek che kireenyei; ak oip chotisyetap piikyuk.