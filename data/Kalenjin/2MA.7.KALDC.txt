Pareetap Tupchosyek tisap
1 Ki mitei weeriik tisap che kitupcho che kiga kinam ak kamennywa. Ki tyem laitoryat kogikyi icheek kochamcham pendap tooreet nooto ki ma ko chamdaat keam. Ki inyaliil icheeget kebire kipchoritit. 2Ak ki teep agenge eng' icheek ne kato chuun tugul kole, “Nee ne ocheeng'e eng' acheek? Kichobootiin kebegu kosiir kebut ng'atuutigap kwanisyekyok.”
3Ki nereech kot laitoryat ak kogoito ng'atet kebel saburyonik ak kerembenisyek. 4Ki kibel eng' chokyinet, ak kong'at kole ketil ng'elyeptap ng'alaalindennywa ak ketilatil ak ketilda eunekyik ak keelyekyik ko keerei tupchosyekyik ak kamennywa. 5Ye kingo kagonyalul, kong'at laitoryat kela kwo ma kota kobusi ak kewatane kerembenit. Ki manda iyeto eng' kerembenit ago ki igimitkei tupchosyek ak kamennywa komeyo eng' konyit koleen, 6 “Kereech ne matiny Kiptaiyat Kamuktaindet ak eng' ne po iman kotinyei riirge eng' acheek ko uu ole ki mwaita Musa eng' tyendanyi nooto ki ek kaaroret ne po kimni eng' piik ye kingo mwa kole, ‘Ak tuun nyooru riirge eng' kiboitiinikyik.’ ”
7Kingo kagome weeriit ne tai eng' ooreet ne uu ni, komut ne po aeng' ak kotoi konyaliil. Ki itut suumeekyik kobooto iriryotap metit ak kotebe kole, “Iame peendap nguurwet anan imetoi poortong'ung' konyoor ng'wanindo ye kitilei keeldo ak keeldo?” 8Ki wol kole eng' kutitap aguiywogikyik koleenji icheek, “Olo.” Ara anyun ki pun inee che ng'woneen ko uu tupchennyi ne tai. 9Ak ye ki meoti weeriit ne po aeng' komwa kole, “Omuuchi oitech kiit ne koitech eng' sabooni po ng'wonyuni, ago Kiptaiyatap ko po ng'wonyuni kota tuun kong'eeteech eng' let, amu kibegu agobo riibetap ng'atuutikyik, asi kobiit kenyooru saboondap koigeny.” 10Kingo pata nooto konyaliil kourerene ne po somok. Ye ki ngeleenji kochuut ng'elyeptanyi komong' sang' ak koito eunekyik, 11komwa eng' nyiganateet kole, “Ki koona kipsengwet eunechu; ak ametoi tugul agobo ng'atuutikyik; amu eng' ineendet atinye kamong'unet ale tuun anyooru koigeny.” 12Ak ki kwong' laitoryat ak kiboitiinikyik agobo nyiganatetap chiichi ming'in ak ng'aleek che wolu agobo kanyalilennyi. 13Kingo kagome ne po somok konyaliil ko uu nooto ne po ang'wan. 14Ak ye kingo neegit kome, koriir ak kole, “Kagelewen lewenet ne myee, kemechi eunegap piik, ak ketiegei kayomisetap Kamuktaindet keele tuun ing'eetech ineendet; ago eng' okweek ko mamitei ng'eetyeet, anan saboondo ne leel.” 15Ne ki rup, ko ki kimut konyo ne po muut ak kenyaliil. 16Ago ki taben laitoryat ak kole, “Amu itinye kimnateet eng' kipkosabei nganda agot ak inyee ko ii kipkosabei, yai ko uu chameng'ung'. Ago amebwaat ile ituptochin patai `Kamuktaindet piikyok. 17Testai si keer ole inyolildoin kimnateennyi ne kiim ak ioteng'ung'!”
18Ye kingo pata nooto, komut ne po lo. Ak ye kingo neegit kome kole, “Amo perbergei puch. Ki nyooru ng'wanini amu acheek, ak amu tengekwogikyok che ki kiyachi Kamuktaindennyo. Ara anyun, kagoyaagis kwang'utik. 19Amat oberbergei ole ochilili ak ma kibirook eng' tyemet ne kotyem oyachi lugeet Kamuktaindet!”
20Ki tinyei itoon ne myee kot kamet ak ki yamei konyoor kabwaatet ne po teegis. Nganda ki keer weeriikyik tisap kobegu eng' peetuunak, ko ki muitya komyee amu kayanet ne ki ting'e Kiptaiyat. 21Ki igiil age tugul eng' icheek eng' kutit ne po aguiywogikwak. Ki nyi ineendet muguleldo ne po koonyitot ak kogimite utotyennyi ne po kwony nyiganateet ne po muren ak koleenji icheek, 22“Ma ngen ole ki nyonyunde oriititap moennyu. Ki ma anee ne ki agoonin sabeet ak kabuseet, anan ne ki atet myeeindap tuguuk eng' oriiting'ung'. 23Ara anyun koonin Yaindetap ng'wony eng' rireenennyi sabeet ak kabuseet kogeny, ne ineendet ko ki chop taunetap kipkosabei ak taunet ne po tuguuk tugul. Tuun koonin eng' rireenennyi sabeet ak kabuseet kogeny amu ka ogoitegei agobo ng'atuutikyik.”
24Ki keer Antiokas kole kagiberber ak ma iyan tuugeetap kergong'yennyi. Amu ki sabei tupchet ne ming'in eng' tugul kosoom Antiokas ma eng' ng'al puch ago eng' kayastoet kole yaei ineendet koek mogoryo ak talosyo ngot koyan kometo atebeet nooto ki po aguiywogikwak, ak kole egu ineendet agenge eng' choronokyik ak kogoochi ineendet kobou tuguuk che tinyeigei ak emet. 25Amu ki ma kogasei iit ineendet parnotyondonooto, koguur laitoryat kamet konyo si kotigoon parnotyondonooto kosargei. 26Kosupkei ak kagimgimet kobun ineendet, koyan kogaigai weeriinnyi. 27Ago kiriikyi ineendet ak kotigon eng' kutinnywa eng' ooreetap sasisyet ne po laitoryandanooto ki kolgol ko uu ni: “Weeriinnyi, kona rirye. Ki alain arawek sogool eng' moennyu, ak ariibin kenyiisyek somok. Ki abain ak ariibin agoi kasari eng' sabeeng'ung'. 28Asoomin anyun lakweennyu, iroo kipsengwet ak ng'wony ak igeer kiy tugul ne mi oriitinnywa, ak yeityo inai ile ki ma yai chooto Kamuktaindet kobun kiy age tugul. Ko uu nooto kora igeer ole ki kiyaita piik. 29Mat iywei pariindoni, agoi iboorchi teegisto tupchosyeguk. Iyan meet, si eng' rireenetap Kamuktaindet, amuuch amutwak oweege kogeny ak tupchosyeguk.”
30Ye kingo ta kong'alaali, kole parnotyondonooto, “Igeni ne? Ma koi aiywei ng'atuutyetap laitoryat, ago ariibe ng'atet nooto po ng'atuutyet, nooto kiga kigoochi aguiywogikyok kobun Musa. 31Ago okweek che ki oyai yautik che yach kot eng' Yahudik, koma koi ochilile eunegap Kamuktaindet. 32Kinyalildosi agobo tengekwogikyok. 33Ago ngot ko neregat Kamuktaindennyo ne sabei, si ko kerechkong' ak kobirech, ko agoi kora kochamnyo ak kiboitiinikyik. 34Ago okweek kibetyotinik, okweek che ki keng'em kosiir kipkosabei tugul, mat ogany oboiboitu puch ak konyia kayanet ne ma mi ye inamji eut ibir lagogap kipsengwet. 35Tomo ichilil eng' kirwoogetap Ne po Kamuktaet, Kamuktaindet ne keerei kiy tugul. 36Amu kiye kagomuita eng' kaimutyet che ketupche, ko kagoe sabeet ne mang'etei eng' kayasyetap Kamuktaindet; ago inyooru inyee pireet amu perberyeng'ung' eng' kirwoogetap Kamuktaindet. 37Ko uu tupchosyekyuk, agoitoi poortanyu ak sabeennyu agobo ng'atuutigap aguiywogikyok, ak asoome Kamuktaindet kogoochi rireenet emennyo ak eng' tyemuutik ak korotwo koyain ing'aany ile ineendet kityo ko Kamuktaindet, 38ak kobunwo ak che kitupche katononetap pireetap Ne po Kamuktaet nooto kagoityi emet tugul.”
39Ki nereech kot Kamuktaindet ak kogoochi ineendet ng'wanindo kosiir alak tugul, ak ki nyalul ineendet miising' eng' kanyalilanooto. 40Ara ki me ineendet eng' teegistonyi, ak kiinde kayanennyi tugul Kiptaiyat. 41Eng' let ne po tugul, ko ki me kamet kosubi weeriikyik. 42Ongoyam niito anyun, niito tinyegei agobo ametap tiseiywek ak kanyaliilet nooto kioo.