Komweitoos Piigap Assyria
1Ye kingo kas piik che ki mi emaisyek, ko kwong'yo eng' kiit ne kayaak. 2Eng' arageneet kobooto potanet, koma igengei, ak koma kase iit, kogirgir tugul komanda ak korwai eng' ooreet age tugul kosore kewanin ak emetap tuloonook. 3Ki rwai ak icheek che ki mi tuloonook che ki imut Bethulia. King'etyo anyun piigap Israel, age tugul ne ki kibaryatin, ak korwai kosup icheek. 4Ki iyookto Uzziah piik koba Betomestaim ak Choba ak Kola, ak kiwatosyek tugul che neegitee Israel, komwaita tuguuk che kagotestai ak kogimgim tugul komong' kobargei ak puunyoot, ak kotil icheek kogees. 5Ye kingo kas pororyetap Israel, komong'ji eng' kibagenge puunyoot ak kotil icheek koluulyo kot koit agoi Choba. Ki mong' ak icheek che ki mi Jerusalem ak emetap tuloonook tugul amu kiga kimwachi kiit ne kayaak eng' kambitap puunyoot. Ki iterteer icheek piik che kimi Gilead ak Galilaya eng' pareet ne oo, agot kot kosiir Damaskos ak kiwatosyekyik. 6Kimong'ji kambitap Assyria Piik che kigang'et che po Bethulia ak koip tuguuk kot koek mogore miising'. Ki nyoor nganasook kobooto meng'otosyek chooto ki mi emetap tuloonook mogornatosyek agobo tuguuk, amu ki chaang' tuguuk. 7Ye kingo week pororyetap Israel eng' pareet, koip tuguuk che ki kang'et. Ki nyoor parunenik che chaang' meng'otosyek ak nganasook eng' emetap tuloonook ak eng' keweet amu ki chaang' tuguuk.
Ko poibochin Israel katerteerisyet
8Ki ng'eet anyun Joakim Tisiindet ne oo kobooto poisyegap Israel che ki menyei Jerusalem kobwa si kobaoryan tuguuk che myach che koyoochi Kiptaiyat Israel, ak asi kogeer Judith ak komakyi ne myee. 9Ye kingo nyoor ineendet, koberuur ineendet tugul eng' kibagenge ak koleenji, “Ii poiboiyetap Jerusalem, ii ne ilasunegei Israel, ii ne ilasegei pororyennyo! 10Koiyai ni tugul eng' eung'ung'; ko iyai myeeindo ne oo iyachi Israel, ak paibai Kamuktaindet agobo niito. Ngo peruurin Kiptaiyat Ne po Kamuktaet koigeny!” Ak ki mwa piik tugul kole, “Uu nooto.”
11Ki ip piik tugul tuguuk eng' kambit eng' peetuusyek sosom. Ki igoochi Judith emaitap Holofene ak tuguuk che ki amisye che po fedha, itogusyekyik, kerebenikyik ak ng'echerokyik tugul. Ki ip tuguuchooto ak kolaany sigirookyik ak koratyi chepkichutikyik ak konde tuguuk parak. 12Ki pwa kwonyiigap Israel kobaskei si kotoben ineendet, ak koberuur ineendet ak kityenso alage eng' icheek kotegisi ineendet. Ki nam sogeek eng' eunekyik ak kogoochi kwonyiik che ki mi kobooto ineendet; 13Ak king'etyo ak che ki mi ak ineendet kolakyigei kutwosyek eng' sageegap museituni. Ki wo taitap piik tugul kotyeni, kondochin kwonyiik tugul ak kosubi murenigap Israel ko kelach ngoroigap pooryeet ak kutwosyek, ak kotyeni tyenwogik.
Tyendap Kalasunet
14Ak ki toi Judith tyeni po kalasunet eng' taitap Israel ak kityenso piik tugul ko kasak.