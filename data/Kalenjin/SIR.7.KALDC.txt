Katigonutik alak
1Meyai yaityo, ak ma koi namin yaityo.
2Istoegei ole mi yaityo, ak wendi ko looitu eng' inyee.
3Mat igool eng' kererchosyegap yaityet,
si me kes konyil tisap.
4Amecheeng'jigei katorooret kobun Kiptaiyat,
anan ng'echereetap koonyit kobun laitoryat.
5Amebaarte imandang'ung' eng' taitap Kiptaiyat,
anan ibaarte utaatyeng'ung' eng' taitap laitoryat.
6Amecheeng' iegu kirwoogin,
imuuch kotemenee iiste yaityet;
imugaksei icham che kiimeen,
ak eng' nooto kong'em imandang'ung'.
7Meyai leeluut ileelji piik,
amat iteweergei eng' piik.
8Mat igetyigei iyai tengek,
agot eng' agenge ko mechililee kergong'yet.
9Memwa ile, “Taachei inee chaang'indap konunoikyuk,
ak ye agoochi Kamuktaindet Ne Toroor Miising' kagoochinet ko taachei `inee nooto.”
10Ameng'et ye isaae;
anan imete igoite konunoik agobo che panani.
11Amewitawit chii ne iimatkei eng' oriinnyi,
amu mi Agenge ne iming'ini ak kotoroori.
12Mat itet lembech agobo tupcheng'ung',
anan iyachi ko uu nooto chorwa.
13Eesye imwa lembei age tugul,
amu nooto ko atebeet ne ma ibu kiy ne myee.
14Amechaugei eng' tuiyetap poisyek,
amegetyigei ng'aleek ye isaae.
15Amewech poisyo ne uui,
anan poisyetap kabatisyet, nooto ki tau Ne Toroor Miising'.
16Mechut kweanetap kiptengeginik,
ibwaat ile ma igaegei kergong'yet.
17Iming'ingei kot miising',
amu kergong'yetap che ma iywei Kamuktaindet ko maat ak koamei kuutik.
Yamdaet ak piik alak
18Ameng'wekte chorwa agobo robiinik,
anan chorwa ne po iman agobo thahabu che po Ophir.
19Ameoon osotyon ne utaat ak ko myee,
amu myeeindonyi ko siirei thahabu.
20Amenyaliil otwogik che poisye eng' imanit,
anan piik che ki kisir che yaei poisyennywa komye.
21 Cham otwogik che utaateen,
ameetee che uu chooto katyaknatennywa.
22Tos itinye kiyagiik-i? Riip anyun icheek.
Ngot ko koonin poorot, iriip icheek.
23Tos itinye lagok-i? Ee ineet icheek.
Ineet kogas iit kobooch ming'inatennywa.
24Itinye tiibiik-i?
Ineet icheek agobo tiliilindonywa,
amegoochigei isaisai icheek.
25Ye igoite chepto eng' katunisyet ko kaitwoisi poisyet ne oo;
igoochin kotun chii ne utaat.
26Tos itinye osotyon ne ibaibain-i? Me oon ineendet.
Ago ngo ko mechame ineendet, ko meyan ineendet.
27 Koonyit kwandang'ung' eng' muguleldang'ung' tugul,
ameutyee ng'waninwegap sigisyo che po kamenng'ung'.
28Ibwaat ile amu sigiguk ko ki kisichin.
Iyaakyindoi ano icheek agobo tugul che ki koyaun?
29Iywei Kiptaiyat eng' muguleldang'ung' tugul,
ak iboorchi koonyit tisiikyik.
30Cham Yaindeng'ung' eng' kimnateng'ung' tugul,
ameutyee kiboitiinikyik.
31Iywei Kiptaiyat ak igoonyit tisiik,
ak igoochi ineendet kebebertanyi ko uu ye ki keng'atin;
tongoanik, kagochinetap chalwok, kagochinetap tigigoik,
tiseiywegap katiliilet ak tongoanigap tuguuk che tiliileen.
32Igoite toreteeng'ung' koityi che ponoon,
si kobiit koek kaberureng'ung' ne isuldaat.
33Igoochin eng' aiyebindo tugul che saptos,
ameesye iboorchi riirge agot che kagosiirto.
34Ameistoegei chooto riirtos,
ago riir kobooto chooto che riirei.
35Amemete irutochi che myandos,
ichamaksei amu poisyonik che uu chu.
36Eng' tugul che iyaei, ibwaat kagesunetap sabeeng'ung',
ak ma koi iyai tengek.