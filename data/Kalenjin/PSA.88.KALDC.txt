Saaet agobo Toreteet
1Ee Kamuktaindet ne Toroor, Kamuktaindetap yetunennyu,
Kaariir eng' taing'ung' peet ak kemoi:
2Ingonyo saaennyu oldang'ung';
Epchi iit riirekyuk:
3Amu nyiitaat nyalilwogik saboondanyu,
Ak kagoriikta saboondanyu ye mi meet.
4Kagiitita che choorchingei keriinget;
Auu chii ne ma tinyei toreto:
5Ki kiwiircha ye mi che ki kobek,
Ko uu che kigebar, che ruitos eng' kererit,
Che ma ibwaati inyee kogeny;
Ak kigeisto eng' eung'ung'.
6Kaindea keriinget ne loo miising',
Eng' oldinwegap mesundeito, eng' rirosyek.
7Irurunya nereegeguk,
Ak kainyalila eng' peeguk tugul che mildogei.
8Kaistoena che kingenge kolooegitu;
kaiyaa aek ne wegot eng' icheek.
Kigegera ak ma amuuchi among' saang'.
9Kagochuchuiso konyekyuk amu nyalilda:
Aguurin peetuut age tugul, ee Kamuktaindet ne Toroor,
Kaayogaun eunekyuk.
10Tos iboorchi kwang'utik piik che ki kobek?
Tos ng'eetyo che ki kobek si kolasun?
11Tos kiboortoi chamyeng'ung' ne tala eng' kererit?
Anan imandang'ung' eng' ye mi ng'emisyet?
12Tos naaksei kwang'utiguk eng' mesundeito?
Tos naaksei imandang'ung' eng' emet ne po piik che ki keutye?
13Ago ki ariirchin, ee Kamuktaindet ne Toroor,
Ak nyoonei saaennyu karon oldang'ung'.
14Kamuktaindet ne Toroor, amu nee si ioon saboondanyu?
Amu nee si iung'ena togeng'ung'?
15Ki kinyalila kobooch koa ming'in agoi ra, ak neegit ame:
Atoptobeni ye amuitoi agobo kamuisosyeguk.
16Katucha nereegeguk che laldos;
Kagowong'wa kamuisosyeguk.
17Ki pwa koyiema ko uu peek peetuut komugul;
Ki yiema komoswek tugul.
18Ki istoena chamaneet ak chorweet,
Ak miitei mesundeito icheek che ingeno.