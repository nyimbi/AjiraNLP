Kaneetisyetap keechiiryet ne ki pet
(Mat 18:12-14)
1 Ak kiriikyi ineendet taagigap aisuruut tugul ak kiptengeginik si kobiit kogas ineendet. 2Ak ki ing'unyng'ung'so Pharisaik ak siriik, kole, “Taachei chiichi kiptengeginik, ak koamisyei tugul.” 3Ak ki mwachi icheek kalewenoni, koleenji, 4Ng'oo chii eng' okweek, ne tinyei keechiirek pogol, ak ngo pet agenge eng' chooto, ko tos ma pagaaktoi chooto tamanwogik sogool ak sogool eng' surkwen, ak kwo kocheeng'at nooto kabet, agoi konyoor? 5Ak ye kigonyoor, konde tigikyennyi, ak kobaibait. 6Ak ye kagoit kaa, koguur choronokyik kobooto piigap kokwennyi koyumgei, ak koleenji, “Ongeboiboitu tugul, amu kaanyooru keechiiryennyu ne koga pet.” 7Amwaiwok ale, egu ko uu nooto tuun agine poiboiyet eng' kipsengwet agobo kiptengekyot agenge ne kasik, ne siirei piik che po iman tamanwogik sogool ak sogool, che ma mage kiy siguunet.
Fedhaiyat ne ki pet
8Ng'oo kobogoryot ne tinyei fedhaisyek taman, ak ngo pet fedhaiyat agenge, kotos ma inaami tait ak kobuch koot, ak kocheeng' miising' agoi konyoor? 9Ak ye kagonyoor, koguur anyun choronokyik kobooto piigap kokwennyi koyumgei ak kole, “Ongeboiboitu tugul, amu kaanyooru fedhaiyandennyu ne koga kobet.” 10Uu nooto anyun, amwaiwok ale, mi poiboiyet eng' taitap malaikaisyegap Kamuktaindet eng' kiptengekyot agenge ne kasik.
Chii ak Weeriikyik aeng'
11Ak ki mwa kole, “Ki mi chii anum ne ki tinyei weeriik aeng'. 12Ki leenji weeriit ne ming'in kwandanyi, Abba, koono tuguuk che ka tatun punjino. Ak kipchechi icheek tuguukyik. 13Ak kingo pata peetuusyek che matya koyum weerooto ming'in tuguukyik tugul, ak kwo emet ne loo; kwo koserser eng' olooto tuguukyik eng' atepto ne ya. 14Ak kingo kagogesta tugul, konyo rubeet ne oo emonooto; kotoi anyun kobanan. 15Ak ki wo kogakta chiito age ne po emonooto; ak ki iyookto kwo koyaga toorook eng' mbareet. 16Ak kimachei miising' kole kobiyo meteteek che ki amei toorook: amu ma igoochi chii kiy. 17Ak kingo pwaat, komwa kole, ‘Tya otwogik che po abba che tinyei amitwogik che yamei kot kosiir, ago anee, ko kabara rubo eng' yu! 18Ang'eete ak awe kap Abba aleenji, Abba, ki achalwogenji kipsengwet ak ki achalwogen eng' taing'ung': 19ma ko nyoljino kota keguureno weeriing'ung': ingaek ko uu age eng' otwogiguk.’ 20Ki ng'eet anyun kwo kapkwandanyi. Ago, ye kita komi ole loo, kogeer ineendet kwandanyi, ak koriiree ineendet, ak kilabat kwo kosuup kaatit, ak kong'utut.
21“Ak ki leenji weeriit, Abba, ki achalwogenji kipsengwet, ak ki achalwogen eng' taing'ung': ma ko nyoljino kota keguureno weeriing'ung'. 22Ago ki leenji kwanda otwogikyik, Oibu ochogune ngoryeet ne karaaran ne siirei tugul, ak olaakyi; ak ondechi peteiyot mornennyi, ak olaakyi kweonik: 23ak ogetu moita ne neraat, ak oeny, si keam, ak keboiboitu: 24amu weeriinnyu ni, ne kiga kome, ago kagosap kogeny; kiga kobet, ak kagobiit. Ki toi anyun koboiboitu.
25“Ak ki mi weeriinnyi ne oo mbar: ak kingo riik ye neegit koot, kogas cheetap tyendo ak ureryet. 26Ak kiguur age eng' otwogik, ak koteebe kole, nee tuguuchu. 27Ak ki leenji, ‘Kagoit ng'eetap kamenng'ung'; ak kagoeng'ji kwandang'ung' moita ne neraat, amu kagotaach ineendet kochamegei.’ 28Ago kinereech, ak ki eesyo kwo ko: ak ki mong' saang' kwandanyi, kogaigai. 29Ago ki wolji kwandanyi koleenji, Keero, ki aootin eng' kenyisyechu chaang', ama abut ng'atuutyeng'ung': ak ki ma igoono arwa, si keboiboitu ak choronokyuk: 30ago ye ka ngo nyo weeriitang'ung'et, ne kigoam tuguuguk ak chepkugonik, ieng'ji anyun moita ne neraat. 31Ak ki leenji, ‘Weeri, kimi tuwai kotugul, ak tuguukyuk tugul ko cheguuk. 32Ago kanyoolu keboiboitu ak kigaske: amu kiga kome weeri otupche, ago kagosap kogeny; kiga kobet, ago kagobiit.’ ”