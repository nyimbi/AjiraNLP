Karwotitoetap Nebukadnezar
1Eng' kenyiitap aeng' ne po laitornateetap Nebukadnezzar, korwotyi Nebukadnezzar karwotitaosyek che ki yai koimak muguleldonyi ak kobeetyi rwondo. 2Ki ng'at anyun laitoryat keguur piik che ng'oomen, che ng'oorsei, ng'amotigap kecheik, poonik ak Kaldeik si komwachi laitoryat karwotitaosyekyik. Ki pwa anyun ko ak kotononso eng' taitap laitoryat.
3Ki leenji `laitoryat icheek, “Koarwotyi karwotitoet ak iimaat saboondanyu komachei konai agobo karwotitaonooto.” 4Ki ng'alaalji anyun `Kaldeik laitoryat eng' kutiitap Syria koleenji, “Ee, laitoryandani, iwe keny! Mwaiwech acheek otwogiguk agobo karwotitaonooto asi kiarorun kaguyennyi.”
5Kowolji `laitoryat Kaldeik koleenji, “Po iman ng'olyoot ne kaatil ale ngot ko moboorwo karwotitaonooto ak kaarorennyi, ketonatonok, ak koek kooriikwok karaatwek! 6Ago ngot oboorwo karwotitoet ak kaarorennyi, onyooru eng' anee konunoik ak melekwek ak teegisto ne oo. Oboorwo anyun karwotitoet ak kaarorennyi.” 7Kowolji ne po aeng' koleenji, “Ingomwaiwech `laitoryat acheek otwogikyik karwotitaonooto, si kibooru kaaroret.” 8Kowol laitoryat kole, “Angen komyee ale omache onyooru poroindo, amu po iman ng'olyoondoniito kaatil: 9ale ngot ko moboorwo karwotitoet, komi ng'atuutyet agenge ne nyoljinok. Koochop lembechek ak ng'aleek che yaacheen omwa eng' tainnyu kot kowalak peetuusyek. Omwaiwo anyun karwotitaonooto, si anai ale omuuchi oboorwo kaarorennyi.” 10Kowol Kaldeik eng' taitap laitoryat kole, “Ma mi chii ng'wony ne imuuchi koboor ng'olyoondonooto po laitoryat! Ma mi laitorya, agot nda oo anan ko kiim ne kiga koteebei kiy ne uu nooto chii age tugul ne ng'oom, ne ng'oorsei anan ng'amotyotap kecheik anan Kaldeindet. 11Ni ka teep laitoryat ko kiit ne ma po kotugul, ama mi age ne imuuchi koboorchi laitoryat kobatee kamuktoik che meng'atennywa ko ma menyei ak piik.” 12Ki nereech anyun miising' laitoryat eng' nereegek che ng'woneen ak kong'at kebar ng'amotigap Babilon tugul. 13Ki wo anyun ng'atuutyet keele kebar piik che ng'oomen, ak ki kicheeng' Daniel ak choronokyik keele kebar.
Keng'ang'jin Daniel Karwotitoet
14Ki wol anyun Daniel eng' naet ak ng'omnateet, kowolji Ariok, kiptaiyatap riibiigap laitoryat ne ki kawo kole kobar piik che ng'oomen che po Babilon. 15Ki wolji `Daniel Ariok kiptaiyatap laitoryat koleenji, “Amu nee si kogoromit ko uu ni ng'atuutyoni punu laitoryat?” Ki mwachi Ariok anyun Daniel agobo ng'olyoondonooto. 16Ak ki wo Daniel ko oriit ak kosoom laitoryat kole keng'atyi peetuut si koboorchi laitoryat kaaroret.
17Ki wo anyun Daniel kaa ak koboorchi ng'olyoondonooto choronokyik Hananiah, Mishael ak Azariah, 18si kosoom rireenosyegap Kamuktaindetap kipsengwet agobo ung'ootyoni kole si ma kibar Daniel ak choronokyik kobooto piik alak che ng'oomen che po Babilon. 19Ki king'ong'ji anyun Daniel ung'ootyonooto eng' ng'ang'utyet ne po kemoi. Ki ilos anyun Daniel Kamuktaindetap kipsengwet, 20komwa kole,
“Iberurot kaineetap Kamuktaindet koigeny ak koigeny,
amu nenyi ng'omnateet ak kamuktaet.
21Wolei peetuusyek ak kenyiisyek,
istoi laitorinik, ak koeeti laitorinik;
igoochin ng'omnateet che ng'oomen,
ak kogoochin naet icheek che ingen kaguiyet.
22Ng'aanyei tuguuk che looen ak ko ung'ootin.
ingen tuguuk che mi mesundeito,
ak komenyei lapkeiyet kobooto ineendet.
23Aweegun kongoi ak alasun,
ee inyee, Kamuktaindetap kwanisyekyuk,
ne ki igonoo ng'omnateet ak kamuget,
ak kaiboorwon nguno kiit ne kogimagenen,
amu kaiboorwech ng'olyootap laitoryat.”
Kaaroretap Daniel agobo karwotitoet
24Ki wo anyun Daniel ole mi Ariok, ne kiga kong'at laitoryat kole kobar piik che ng'oomen che po Babilon, ak komwachi kole, “Amat ibar piik che ng'oomen che po Babilon, imuta ole mi laitoryat, si aboorchi laitoryat kaaroret.”
25Ki imut anyun `Ariok Daniel kochaaktae kwo taitap laitoryat ak koleenji, “Kaanyooru chii eng' lagogap piik che ki kiluul che po Judah ne imuuchi koboorchi laitoryat kaaroret.” 26Ki teebe `laitoryat Daniel ne ki kiguuree kora Beltesaser koleenji, “Tos imuuchi iboorwo kiit ne ki ageer eng' karwotitoet, ak kaarorennyi?” 27Kowol Daniel eng' taitap laitoryat kole, “Ung'ootyet ne kateep laitoryat koma imuuchi piik che ng'oomen, anan ng'amotigap kecheik, anan piik che ng'oomen che ng'oorsei, anan chepsogeinik, koboorchi laitoryat, 28ago mi Kamuktaindet kipsengwet ne ng'aanyei ung'ootik, ak kagoboorchi Laitoryat Nebukadnezar tuguuk che tuun piitu eng' peetuusyek che po let. Karwotitoeng'ung' ak ng'ang'utik che ki pwa meting'ung' eng' itogung'ung' ko chu: 29Inyee, ee laitoryat, ye ko imi eng' itogung'ung', ko ki pwonjin kabwatutik agobo tuguuk che tuun piitu let; ak kagoboorun ineendet ne ng'aanyei ung'ootik, tuguuk che tuun piitu. 30Ago eng' anee, koma king'ang'wa ung'ootyoniito amu ng'omnateet age tugul ne atinye kosiir chii age tugul ne sabei, ago si kobiit kiboorchi laitoryat kaaroret, ak si kobiit inai kabwaatutigap muguleldang'ung'.
31Koigeer inyee, ee laitoryat, kanamwet ne oo. Ki tonone taing'ung' kanamwonooto oo, ne ko karaaran miising' kakweng'ennyi ak komuisyei itoondanyi. 32Ko po thahabu ne karaaran metitap kanamwonooto, ko po fedha togeennyi ak eunekyik, ko po sugunwet, moennyi ak kubesaikyik 33ko po karnet, kelyeekyik ko po karnet, kebebertap keldebesaikyik ko po meneet kebeberta age. 34Ye kota igeere, keep koita ne ma kiebe eunek, ak kokwer kanamwonooto eng' kelyeekyik po karnet ak meneet kotonatonagis. 35Ki tonogis anyun tugul; kariik, meneet, sugunwet, fedha, ak thahabu ak koigei meteteegap rwanyut ne kiboorsee ak koip usoonet kot ko mata kenyoorchi ui. Ki ek tulweet ne oo koyato kotuei kanamwet ak konyi emet komugul.
36Karwotitoet niito; ara nguno anyun kany kemwachini laitoryat kaarorennyi. 37Ee laitoryat, Ii laitoryatap laitorinik, ne kogogoochi Kamuktaindetap kipsengwet pounateet, kamuget, kimnateet ak toroornatet; 38ak ki kogonin `ineendet piik che menyei oldo tugul, tyong'igap timiin, toriitigap parak kobwa eung'ung' ak ki kogonin ibou icheek tugul. Inyeendet metoto po thahabu. 39Ak ye tuun ma imi, kobiit pounateet age ne matenitu neng'ung'; yeityo kobiit pounateet age ne po somok, ne po sugunwet, ne tuun pou ng'wony komugul. 40Ak tuun piitu pounateet ne po ang'wan, ne kimitu ko uu karnet; amu tonatoni karnet tuguuk tugul ak koterteer. Ak ko uu ye nyinyiri karnet chuuto tugul, ko uu nooto tuisyei agine pounatonooto ak konyirnyiris. 41Ak ko uu ye koigeer keldebesaik kobooto morik, ne kebebertap meneetap cheptereniot ak kebebertap karnet, ak koegu niito pounateet ne pcheoksei; ago mi oritinnyi kebebertap kimnateetap karnet, ko uu ye koigeer karnet ko purugot ak meneet ne pooto ng'ung'unyek. 42Ak ko uu ye ko po mooriigap keldebesaik kebebertap karnet ak kebebertap meneet, ko uu nooto pounatonooto, kimitu kebeberta age ak kobutok kebeberta age. 43Ak ko uu ye koigeer ko purugot karnet ak meneet ne poto ng'ung'unyek, koburuchegei ak iyoteetap piik; ago ma namegei age ak age, ko uu ye maburuchegei karnet ak meneet. 44Ak tuun lumdoi Kamuktaindetap kipsengwet eng' peetuusyegap laitorinichooto pounateet ne magoi king'em, ama kigoochin laitornatanooto poror age. Tuun tuatui ak kogees pounatosyechuuto tugul, ak tononi koigeny, 45ko uu ye koigeer ile kogi ep koita ne komi tulweet ama eng' eunek, ak kotuatui karnet, sugunwet, meneet, fedha, ak thahabu. Kagoboorchi `Kamuktaindet ne oo laitoryat tuguuk che tuun piitu let. Po iman karwotitoet ak kosuldoi kaarorennyi.
Katorooretap Daniel ak choronokyik
46Kobutyi ng'wony anyun Laitoryat Nebukadnezar ak koloos Daniel, ak kong'at kole kigoochi kagoochinet kobooto nyamdutik che anyiny. 47Kowolji `laitoryat Daniel koleenji, “Iman, Kamuktaindeng'wong' ko Kamuktaindet ne pou kamuktaik, ak ko Kiptaiyatap laitorinik ak ng'ang'indetap ung'ootik, amu kaimuuch ing'aany ung'ootyoni.” 48Ki eet anyun `laitoryat Daniel, ak kogoochi ineendet kagoochinoik che eecheen, ak kogoochi ineendet koboi emet komugul ne po Babilon, ak koek kirwoogindet ne oo ne pou piik tugul che ng'oomen che po Babilon. 49Ki soom `Daniel laitoryat konde Shadrak, Meshak ak Abednego koboi ng'aleegap emetap Babilon. Ago ki ng'et Daniel kotebee ormariichetap laitoryat.