Kimuti Elijah kotogosta kipsengwet
1Ye ki machei Kamuktaindet ne Toroor komut Elijah eng' kipchurchuryet kwo kipsengwet, ko ki pendi eng' ooreet komandoi eng' Gilgal Elijah ak Elisha. 2Ki leenji `Elijah Elisha, “Asoomin ale, tebi eng' yu; amu kagoyookta Kamuktaindet ne Toroor awo agoi Bethel.” Ago ki le Elisha, “Ko uu ye sabei Kamuktaindet ne Toroor ak ko uu ye sabei saboondang'ung', koma metoin.” Kochoortagei anyun Bethel. 3Ki mong' weeriigap maotik che ki mi Bethel, kobwa ole mi Elisha, ak koleenji ineendet, “Ingen ile imuti ra Kamuktaindet ne Toroor kiptaiyandeng'ung' si ma ko kiptaiyandeng'ung'?” Ak ki le, “Ee, angen; osisye okweek.”
4Ki leenji `Elijah Elisha, “Asoomin ale tebi eng' yu; amu kagoyookta Kamuktaindet ne Toroor awo Jeriko.” Ak ki le, “Ko uu ye sabei Kamuktaindet ne Toroor ak ko uu ye sabei saboondang'ung', koma metoin.” Ki it anyun tuwai Jeriko.
5Ki pwa koriik ole mi Elisha, weeriigap maotik che ki mi Jeriko, ak koleenji ineendet, “Ingen ile imuti ra Kamuktaindet ne Toroor kiptaiyandeng'ung' si ma ko kiptaiyandeng'ung'?” Ak ki wol kole, “Ee, angen; osisye okweek.”
6Ki leenji `Elijah ineendet, “Asoomin ale, tebi eng' yu; amu kagoyookta Kamuktaindet ne Toroor awo Jordan.” Ak ki le, “Ko uu ye sabei Kamuktaindet ne Toroor ak ko uu ye sabei saboondang'ung', koma metoin.” Ki pa anyun tuwai. 7Ki isup murenik konomu che po weeriigap maotik, ak kotononso eng' ole loo kitigin; ak kitononso icheek aeng'u eng' ye neegitee Jordan. 8Ki ireek Elijah ngoryennyi ak kotaa, ak kokwere peek, kipcheiyo peek koba komosi ak komosi, ak ki landa tuwai eng' ole yaamaat. 9 Kingo landa, koleenji `Elijah Elisha, “Soom kiit ne imache ayaun, kotomo kimuta eng' ole imi.” Ak ki le Elisha, “Asoomin ale, ingotebena kebebertap muguleldong'ung' konyil aeng'.” 10Ak ki le, “Kesoom kiit ne uui, ago ngigeera ye kimuta awo eng' ole imi, kobiitu ko uu nooto eng' inyee; ago ngot koma uu nooto, koma piitu nooto.” 11Ye kita kobendi anyun, kong'alaaloti, ko ki piit chepkichutit ne po maat ak paraisisyek che po maat, che ki ibesyo icheek tuwai; ak ki wo Elijah kipsengwet eng' kipchurchuryet. 12 Ki keer Elisha ak kowaach kole, “Abba! Abba! Karisyegap Israel ak piik che laanyei paraisisyechooto!” Ak ki mata kogeer ineendet kogeny. Ki nam ngoroikyik, ak kogereer kopcheune aeng'. 13Ki nam kogeny ngoryeetap Elijah ne ki ibute ineendet ak koweektagei kwo kotonone ngeguutap Jordan. 14Ki nam ngoryeetap Elijah ne ki ibute ineendet ak kokwere peek ak kole, “Mi ano Kamuktaindet ne Toroor, Kamuktaindetap Elijah?” Kingo kagokwer peek, kopcheiyo koba komosi ak komosi, ak ki landa Elisha.
15Kingo keer weeriigap maotik che ki mi Jeriko ko katokyigei ineendet, kole, “Tebee `sabeetap Elijah Elisha.” Ak ki pa kotorookta ineendet ak kong'uruuk kot koit ng'wony eng' tainnyi. 16Ak ki leenji icheek ineendet, “Keero, mi kobooto otwogiguk piik konomu che kiimeen; kisoomin keele, ingoba kocheeng' kiptaiyandeng'ung'. Tamangap ko kagomut ineendet Kabuusetap Kamuktaindet ne Toroor kotogosta, ak kowiirchi tuloonook parak, anan ko atebwosyek.” Ak ki le, “Amat oyookte.”
17Ago kingo simji ineendet agoi kolilaan, komwa kole, “Oyookte.” Koyookta anyun murenik konom, ak ki cheeng'at eng' peetuusyek somok, ama nyoor ineendet. 18Kingo week ole mi ineendet, ole ki tebee eng' Jeriko; koleenji ineendet icheek, “Ki ma mwaiwok aleenjok, Amat obe?”
Kwang'utik aeng' che ki yai Elisha
19Ki leenji piigap nganaseet Elisha, “Keero, karaaran ole mi nganasani, ko uu ye keerei kiptaiyandennyu, ago yaacheen peek, ama rurtos tuguuk eng' emet.”
20Ak ki le, “Oibwa soteet ne leel, ak onde oriit muunyuk.” Ak ki ipchi ineendet. 21Ki manda kwo kondametutap peek, ak kowiirchi oriit muunyuk, ak kole, “Kamwa Kamuktaindet ne Toroor kole: ‘Kaasoop peechu; ma kobiitu meet anan osunateet eng' olooto.’ ” 22Ki kisoop anyun peechooto agoi ra, ko uu ng'olyootap Elisha ne ki mwa. 23Ki togosta eng' olooto kwo Bethel. Ye kita kotogostoi eng' ooreet, komong' weeriik che mengeechen eng' nganaseet ak kowit ineendet, koleenji, “Togoste inyee kipchurmet! Togoste, inyee kipchurmet!” 24Kiguskong' ak kogeer icheek, ak kochup icheek eng' kainetap Kamuktaindet ne Toroor. Ak ki mong' magalaluusyek aeng'u che kogonik ak koton artam ak aeng' eng' weerchooto.
25Ak ki wo eng' yooto agoi tulweetap Karmel, ak koweek eng' yooto kwo Samaria.