Poisyonik che kiyachin sigiik
1Ee lagokyuk, ogas katigonetap kwandang'wong',
oyai ko uu ye nyolu, si otebi eng' chametapkei.
2Konyiti `Kiptaiyat kwan eng' lagokyik,
ak ko riibe imanitap kamet eng' lagokyik.
3Icheeget che teegisi kwandanywa ko undoi ng'oogiswogik.
4Ak icheeget che kase iit kamennywa ko uu icheek che konorchigei konorwet ne po kamanuut.
5Icheeget che kagas iit kwandanywa ko nyooru poiboiyet eng' lagokwak,
ak ye wendi ko saae kegasyin saautik.
6Nyooru sabeet ne kooi icheeget che teegisi kwandanywa,
ak che teegisi kamet ak ko kase iit Kamuktaindet;
7poisyechin lagochooto sigiikwak ko uu ye yachin Kiptaiyannyi.
8 Konyit kwandang'ung' eng' ng'olyoot ak poisyet,
si kobiit ko nyoonjin kaberurennyi.
9Kaberuuretap kwan kogimiti koorigap lagok,
ago chubisyetap kamet ko istoi lumeiywekwak.
10Ametoroorgei ye isase kwandang'ung',
amu sasetap kwandang'ung' ko menyoorunee koonyit.
11Toroornatetap kwan ko toroornatet ne po lakweet,
ak koegu teweernat ngo ma teegis lagok kamennywa.
12Lakweennyu, toret kwandang'ung' eng' osindanyi,
amat inyaliil ineendet kotee ko sabei inee.
13Agot nda ma kobwaati komyee, imuitechi ineendet;
amesas ineendet ye igase ile imi komyee.
14Toreteet ne kagiboorchi kwan koma kiutye,
amu egu niito yaktaetap ng'oogiswogiguk;
15eng' peetuut ne iimigei kibwaati agobo nooto myee,
ko uu kibungweret eng' lalang'indo, ko ng'oogiswogiguk ko chootos kobetito.
16Age tugul ne metoi kwan ko uu ne sasei Kamuktaindet,
ak age tugul ne igoochin kamet konereech ko chuboot eng' Kiptaiyat.
Kaming'inetapkei
17Lakweennyu, yai poisyoniguk eng' kaming'inetapkei;
si kochamin icheek che kataachak eng' Kamuktaindet.
18 Ko uu ooindong'ung', ko kanyool ne siirei iming'ingei,
ara inyooru anyun chamet eng' Kiptaiyat.
20Amu oo kimnateetap Kiptaiyat;
ago itoroori ineendet `che iming'inigei.
21Amecheeng' tuguuk che uueen miising' eng' inyee,
amecheeng' igin che siirei kamugeng'ung'.
22 Ibwaat agobo nooto kageng'atin,
amat icheeng' ina tuguuk che ung'ootiin.
23Amechut ng'al che siirei kamugeng'ung',
amu ki kiboorun che chaang' che siirei che imuuchi iguiye.
24Ki kimaas che chaang' amu ng'aalseennywa,
ak kabwaatut ne ya ko ki koweech tileennywa po kirwooget.
25Ngo ma mi koonyek koma mi lapkeiyet;
ngo ma mi naet koma mi utaatyet.
26Yaitu miising' sabeetap ne ngelelyo eng' kagesunet,
ak ne chamei ng'oiyondit kowong'ugei eng' nooto.
27Iterteeri kaimutik ineendet ne ngelelyo,
ak tesyin kiptengegyot tengek tengekwogik.
28Ye ityi nyalilda menotik koma siche kanyaiset,
amu ki komeng'iis yaityet eng' ineendet.
29Chamei kalewenoik chii ne tinyei muguleldo ne iguitos
ak mageetap ne chii ne utaat ko koep iit.
Toreteet agobo che ponoon
30Ko uu ye imisi `peek maat ne lalei miising',
ko uu nooto kagoochinoik iundoi ng'oogiswogik.
31Chooto igoitoi toreteet kobwaati agobo peetuusyek che pwanei,
ye pwanji icheek kasarwek che uueen konyooru toreteet.