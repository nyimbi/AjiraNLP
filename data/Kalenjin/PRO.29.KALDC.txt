1Ineendet ne iuuiiti kaatinnyi, ko kageger kong' konyil che chaang',
ko yaitu eng' chokyinet, ama mi kiy ne kinyae.
2Ye pounisye che po iman ko poiboitu piik;
ago tigendos piik ngo pounis chiito ne ya.
3Iboiboi kwanda age tugul ne chamei utaatyet;
ago iseerseeri tuguuk ineendet ne namegei ak chepkugonik.
4Igimiiti emet laitoryat eng' kirwooknateet,
ago igabui emet ineendet ne taachei tuguuk che ki koigoisye.
5Chiito ne ilasu puch chiitap kokwennyi
ko iitochin keelyekyik mesteet ne regereiywot.
6Miitei mesteet pistoetap chiito ne ya;
ago tyeni ak kobaibai chiito ne po iman.
7Ibwaati chiito ne po iman ng'aleegap kibananook;
ma tinyei kaguiyet kiptengekyot konai nooto.
8Peelei nganaseet chotiik,
ago kirindoi piik che utaatiin nereegek.
9Ngot kotinyei kabeletapkei chiito ne utaat ak chiito ne perber,
ngot konereechi anan ngo roryei, koma mi kamuung'et.
10Wechei piik che tumdoi korotiik, chiito ne ititaat,
ak cheeng'ei kobar chiito ne po iman.
11Iboortoi chiito ne perber nereegekyik tugul,
ago pou ak kosiisei eng' chooto, chiito ne utaat.
12Ngot koepchi iit pounindet lembeita,
koyaagitu otwogikyik tugul.
13Tuitos kibagenge kibananiat ak usiindet:
ikweng'jin Kamuktaindet ne Toroor konyegap icheek tuwai.
14Ki kimiiti agoi koigeny laitornatetap laitoryat
ne irwookyin kibananook eng' imanda.
15Ibu kirokto ak kereetap kong' utaatyet,
ago iteweeri kamet lakweet ne kigoochin koboigei.
16Ye tesak kiptengeginik, ko tesoksei pistoet,
ago keerei che po iman kabutennywa.
17kergong' weeriing'ung', si kogoonin kamuung'et;
si kobaibai saboondang'ung'.
18Petyoti piik eng' ole ma mi ng'ang'utyet,
ago paibai ineendet ne riibei ng'atuutyet.
19Ma kitigonee ng'aleek otwogindet,
amu nganda iguitos, koma kase iit.
20Tos igeere chii ne sartae ng'aleekyik?
Miitei kamang'unet eng' chiito ne perber kosiir ineendet.
21Ineendet ne riibei komyee otwogindennyi kobooch kota ko lakwa
kotun koegu weeriit eng' let.
22Ing'eeti pooryeet kimnereekyat,
ak ko nyiei pistoet chiito ne koroom.
23Iming'ini chii `menatennyi,
ago nyooru teegisto ineendet ne iming'inegei.
24Wechei saboondanyi ineendet ne tinyei yamdaet ak choriindet;
kasei chubisyet ama twegu.
25Ibu mesteet kaiyweisyet ne kiywei chii,
ago nyooru chametapkei age tugul ne imang'u Kamuktaindet ne Toroor.
26Cheeng'ei che chaang' myeeindo eng' pounindet,
ago punu Kamuktaindet ne Toroor kirwoogetap chii.
27Wechei che po iman ne ma po iman:
wechei ne ya ne isubi iman.