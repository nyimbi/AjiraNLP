Poryeet eng' Emmaus
1Ki iyum anyun `Gorgia kiboryotinik eliphuusyek muut che po keelyek ak che ki kilewen eliphuut agenge che po kariik ak kole si koba chuuto eng' kemoi 2kole koseetyi ak kobookyi icheek. Ki indochin icheeget `piik che ki riibei irimet. 3Ago ki kas Judas agobo nooto, ak kong'eet inee ak kiboryotinikyik koba ak kobookyi lugeet ne po laitoryat eng' Emmaus 4ye ki ma ko mi `lugeet kambiit. 5Ye kingo it Gorgia kambiitap Judas eng' kemboi, konyoor koma mi chii olooto. Ki cheeng' anyun icheek eng' tuloonook amu ki mwa kole, “Mweenech pichu.”
6Kingo eech, komong' Judas eng' kewet ak kiboryotinik eliphuusyek somok, ak ki ma kotinyei long'onik ak rotonik ko uu ye ki maktoi. 7Ak ki iro kambiit ne po pororyosyek alak, kole kiimem ak ko ng'ootaat, ak kotinyei kariik che kamuut komoswekyik tugul; ak ki ineetatin pichuuto eng' pooryeet. 8Ago ki leenji `Judas piik che ki mi ak ineendet, “Mat oywei chaang'indonywa anan oywei ye ibook. 9Obwaat ole ki kisaruundo aguiywogikyok eng' Nyanjet ne piriir, ye kingo oonu Pharaoh icheek. 10Ara nguno anyun, ongeriirchi kipsengwet, si keroo ngo ma korirenech ak kobwaat kayomisennyi ak aguiywogikyok asi koterteerwech lugoni mi tainnyo ra. 11Nae anyun niito pororyosyek alak kole mi agenge ne ityachi ak kosaru Israel.”
12Ye kingo ro punootik icheek kobwanei kotokyingei icheek, 13koba icheek komanda eng' kambinnywa koboryo. Ki ng'etyo piik che ki mi ak Judas ak koguut igondisyek 14ak koyai pooryeet. Ki kitaburburan pororyosyek alak, ak ki rwai koba keeweet, 15ak kimeiyo tugul che ki mi let eng' rotwetap chok. Ki oon icheek agoi Gazara, ak agoi keeweet ne po Idumea, ak agoi Azoto ak Jamnia; ak kimeiyo pogol somok eng' icheek. 16Ak ki meto onseennywa Judas ak kiboryotinikyik ak koweegis, 17ak ki leenji piik, “Amo egu che tinyei keiyandit agobo tuguugap parunenik, amu mi pooryeet tainnyo; 18Kago neegityech Gorgia ak kiboryotinikyik eng' tuloonook. Ago otonon eng' puunikyok ak obar icheek, ak ye kagobata onam pareiyweek eng' nyiganateet.” 19Ak ye kingo tar Judas kong'alaali, komong' kiboryotinikwak eng' tuloonook. 20Ak ki iro kole kageyoon lugeennywa, ak kole peelsei piigap Judah kobelei kambiit, amu ki ibaru iyeto ne kitagu kiit ne kogoyaak. 21Ye kingo ro ni, ko aragenso kot ak ye kingo keer lugeet ne po Judas ka kago chopkei eng' pooryeet eng' keeweet, 22korwai tugul korwoochi emet ne po Philistik. 23Ak ki week Judas ak kobookyi kambiit, ak kobor thahabu ak fedha che chaang', kobooto ngoroik che ki kisalee buluu ak ne uu nyanja, ak mogornateet ne oo. 24Ye kingo weeksei, kotyenso tyenwogigap kalasunet ak kalasunet ne po kipsengwet - “Amu myee ineendet, amu tebyei koigeny rireenenyu.” 25Ara ki tinyei anyun pororyetap Israel katyagnatet ne oo eng' peetuunooto.
Koyaei Lysias kabookyinet
26Ki pa icheek eng' che po punootik che kichililso ak komwachi Lysias tugul che kagoyaagiis. 27Ye kingo kas, konyoor kwong'eet ak kome mugulel, amu ma yaak kiy eng' Israel ko uu magennyi, anan ko ki kamong' icheek ko uu ye king'atita laitoryat. 28Ago eng' kenyiit ne ki rubei koyum kiboryotinik che ki kilewen che po keelyek eliphuusyek tamanwogik lo ak che po kariik eliphuusyek muut si konam icheek. 29Ki pwa Idumea ak kobir kambi eng' Bet-zur ole kituiye Judas icheek ak piik eliphuusyek taman.
30 Ye kingo ro kole kiim lugeennywa, kosa koleen, “Iberuurot inyee, ee saruunindetap Israel, ne ki purburen kabookyinet ne po kiboryotinik che kiimeen eng' eutap kiboityong'ung' Daudi, ak igoochi kambitap Philistiik eunegap Jonathan weeriitap Saulo, ak ne po chiito ne kilae kariikyik. 31Rat lugoni eng' eutap piiguk Israel, ak iyai icheek konyoor teweernateet ne po kiplugotinikwak ak kariikwak. 32Inyiit icheeget nyogoryet; ibetee icheek nyiganatetap kimnateennywa; yai icheek koaregenso eng' ng'emisyenywa. 33Par icheek kolulyo eng' rotwetap chok che po icheek che chamin, ak iyai icheek tugul che ingen kaineng'ung' kolasun eng' tyenwogik.”
34Ak ki ibok komosta age tugul, ak eng' yooto, koluulyo piik eliphuusyek muut eng' lugeetap Lysias; koluulyo icheek eng' pooryeet. 35Ye kingo ro Lysias katerteeretap kiboryotinikyik ak kotaben nyiganateet ne ki igimit che po komostap Judas, ak kochobootiin kosapcho anan komeiyo eng' kondit, komweiso kobun let koba Antiok ak kotet koyum kiboryotinik kole si kobookyi Judea kogeny eng' lugeet ne oo kosiir.
Katililetap Hekaluut
36Ki leenjigei Judas ak che tupcho, “Ogeero! Kagebar puunikyok; ongebe ketogoste si ketiliil Ole-Tiliil ak kitoroor.” 37Ara ki ng'eetyo anyun lugoosyek tugul kotuiyogei ak koba agoi tulweetap Zion. 38Eng' yooto kogeer Kaptisiisyo ko karaatya, ko ki kimurwon ole-tiliil, ak kolalyo ormariichok. Eng' komoswegap oriit, kogeer sondisyek che ki kobityo, ko uu eng' osnet, anan ko uu eng' tulweet agenge ne po tuloonook. Kogeer kora ole ki tebeen tisiik ko ki koguber. 39Ak ki kereer ngoroikwak ak ko riiryo eng' riirek che po parak; ki wasyigei oreek 40ak kobutyo kotutuny ng'wony togoochikwak. Ak ye ki ngegoon kaborunet eng' igondisyek, koriiryo koriirchi kipsengwet.
41Ki ng'at anyun Judas piik ko pooryo ak icheek che ki mi luuita kot kotiliil kapkorosuut. 42Ki lewen inee tisiik che ma tinyei kanaguut chooto igiljingei ng'atuutyet, 43ak kotiliil kapkorosuut ak koisto koik che kiga kimurwon ak konde komosta ne murwon. 44Ki ng'alaaljigei agobo kiit ne ki itoi kapkorosutap konunoik che kigoitoi, nooto kiga kemurwon. 45Ak ki iro keele nyolu kebut kwo ng'wony, si ma ng'et ko teweernatetap kipchulyo eng' icheek che kiga imurwon pororyosyek alak. Ara kibut anyun kapkorosuut, 46ak kogonor koik eng' ole nyumnyum eng' tulweet ne po hekaluut agoi kobiit maotyo komwa kole kiitoi ne. 47 Ak ki nam koita ne peregei, ko uu ye ng'atei ng'atuutyet, ak koteech kapkorosuut ne uu ne ki tai. 48Ki teech kora ole kisaee ak hekaluut oriit ak kotoroor ole kiname tuiyosyek. 49Ki yai tuguuk che kiboisyee che tiliileen, ak koip kiit ne tonone tait, kapkorosutap che kibeelei ak meset kochut hekaluut. 50Ki igoito kora che kibeelei eng' kapkorosuut ne kibelse ak konaam taisyek eng' kiit nooto tononse ak ki koon chuuto lapkeiyet eng' hekaluut. 51Ki inde magatyat mesa ak kogartat kitambaok. Ara ki tar anyun poisyonik che kiga kotoi.
52 Eng' karoon ne po peetuutap tiptem ak aeng' ne po arawetap sogool, ne nooto ko arawetap Kislev, eng' kenyiitap pogol agenge ak artam ak sisiit, 53ko king'etyo ak kogoito konunotyot ko uu ye ng'atei ng'atuutyet, eng' kapkorosuut ne leel ne po konunoigap pelseet nooto kiga koteech. 54Eng' kasarta ne nooto ak eng' peetuunooto ki imurwoni pororyosyek alak, ko ki kitoroor eng' tyenwogik ak kibugandesyek, ak ndurerusyek. 55Ki ibutyo piik tugul kotutunye togoochikwak ng'wony ak kotoroor ak koberuur kipsengwet nooto kiga koberuur icheek. 56Ara ki poiboenji igoortap katabaanet ne po kapkorosuut eng' peetuusyek sisiit, ak kogoito eng' poiboyet konunoik che kibeelei; ki igoito konunotyot ne po myeeindo ak konunotyot ne po weektaetap kongoi. 57Ki ileles tai ne po hekaluut eng' lelesindap kutonook che po thahabu ak long'esyek che mengechen; ki teech kogeny ormariichok ak ole tebee tisiik ak konde kurgotik. 58Ki mi poiboiyet ne oo eng' piik, ak ki kiisto teweernateet ne kigaip Pororyosyek alak.
59Ak ki ng'at Judas kobooto tupchosyekyik ak tuiyet komugul ne po Israel kole eng' kila kenyiit eng' kasarata, kegonyiti eng' poiboiyet ne oo eng' peetuusyek sisiit peetuusyegap katabaanet ne po kapkorosuut ketaunen peetuutap tiptem ak muut ne po arawetap Kislev.
60Eng' kasarata, ko ki igimit tulweetap Zion eng' inatusyek che po parak ak ole kiriipsee che kiimeen, si koriip pororyosyek alak mabwa ak kobookyik ko taburburan icheek ko uu eng' tai. 61Ki inde Judas yooto lugeet koriip; ki igimit kora Bet-zur si koriip kole si konyoor piik ole mi kimnateet ne keregei ak Idumea.