Kesoom kirwookyi piik che yaacheen
1Ee Kamuktaindet ne Toroor, amu nee si itonone ole loo?
Kalya si iunykei eng' peetuusyegap nyalilda?
2Inyalili `kiptengeginik che menoot kibananook eng' koroomnateet;
ingonam icheek mestonok che ki kobwaat.
3Ilasunegei kiptengekyot mageetap muguleldanyi,
icheeget che kipkeinik agobo kelunet ko chubei ak kosasei Kamuktaindet ne Toroor.
4Leen kiptengekyot eng' menatennyi, “Ma mage kiy Kamuktaindet;”
leen eng' kabwaatutikyik tugul, “Ma mi Kamuktaindet.”
5Ortinwekyik ko poorei kotugul;
mi parak kirwoogutiguk, ma ityin kogeer;
ak sasei `ineendet puunikyik tugul.
6Leen eng' muguleldanyi, “Ma istaa chii;
ma anyooru anee yaityet eng' ibinwek tugul.”
7 Nyiitaat kutinnyi chubisyet ak ng'aalseet ak sastaet;
miitei ng'elyeptanyi mastaet ak yaityet.
8Tebee ole ung'egei eng' nganasook;
parei che ma tinyei ng'oogi eng' komoswek che ung'ootiin.
Sapchin konyekyik ineendet ne nyeraat;
9saptoi eng' ole ung'aat ko uu ng'etundo eng' kebenennyi;
sapchin kole si konam kibananook;
namei kibananiat eng' mestennyi ak kochuut.
10Ribisi, ing'uruuksei,
ak kobutyo che nyalildos amu chechiik che kiimeen.
11Leen eng' muguleldanyi,
“Ko koutye Kamuktaindet;
unyei togeennyi, ma keerei agoi.”
12Ng'eet, ee Kamuktaindet ne Toroor! Ee Kamuktaindet, namji parak eung'ung';
ameutyee che kiusei.
13Amu nee si kosas `kiptengekyot Kamuktaindet?
Ak koleen eng' muguleldanyi, “Memage kiy”?
14Ago igeertoi inyee; igeere inyee mastaet ak tagisyet,
si ibou eng' eung'ung'.
Tienengei ne nyeraat;
ki iegu toretindetap ne ma tinyei sigiik.
15Irii eutap kiptengekyot;
cheeng' tengektap ne ya kot koma komi.
16Kamuktaindet ne Toroor ko Laitoryat koigeny ak koigeny;
ki ko petyo pororyosyek eng' emennyi.
17Ki igas inyee, Kamuktaindet ne Toroor, mageetap che talaen;
ichobe mugulelwekwak ak igoochini itiiguk kogas.
18Ibesyechini ne ma tinyei sigiik ak ne kisastae,
si mata komuiso kogeny chii ne po ng'wony.