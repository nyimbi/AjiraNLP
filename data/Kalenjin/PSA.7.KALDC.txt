Saaetap chii ne kinyaliili
Tyendo ne po Daudi agobo ng'aleegap Kush ne po ooreetap Benjamin.
1Ee Kamuktaindet ne Toroor, Kamuktaindennyu, inyee ne amang'un;
sarwo eng' icheek tugul che onwo, ak ieta.
2Si ma kereer saboondanyu ko uu ng'etundo,
si ma tonaton, ama mi chii ne sarwo.
3Ee Kamuktaindet ne Toroor, Kamuktaindennyu, ngo ki ayai ni,
ngo mi tengek eunekyuk,
4ngo ki ayaakyi yaityo ne ki kimi tuwai eng' kaalyeet,
anan ki arebee kiy punyondennyu ko mangen,
5ko ingoon anyun puunyoot saboondanyu kot konam;
ingotyekyi ng'wony saboondanyu,
ak konde temburyek teegistanyu.
6Ng'eet, ee Kamuktaindet ne Toroor, eng' nereegeguk,
tonon kirinde koroomnatetap nereegegap puunikyuk.
Ng'eet, ee Kamuktaindet,
ki ing'at kirwooget.
7Ingoyiemin tuiyetap pororyosyek,
ak iweege parak ibou icheek.
8Ibesyechin `Kamuktaindet ne Toroor pororyosyek;
irwookseiywa, ee Kamuktaindet ne Toroor ko uu imandanyu,
ak ko uu kagesunatennyu pogei.
9 Ingowong'kei tengektap kiptengeginik,
ago igimit ne po imanda.
Ee Kamuktaindet ne po imanda,
inyee ne isyachi kabwaatutik ak mugulelwek.
10Long'ennyu Kamuktaindet,
ne saru che po iman eng' mugulelwek.
11Kamuktaindet ko kirwoogindet ne po iman,
Kamuktaindet ne nereekyin kiptengeginik kotugul.
12Ngot ko masik chii,
kolitei Kamuktaindet rotwennyi po chok;
kagoriich ak kong'i kwangennyi.
13Ki kochop kariikyik che kiimeen,
yaei kipchabonikyik che po maat.
14Ogeero ole manaktoi `icheek yaityet,
ee, kogomanach yaityet, ak kosich lembeita.
15Kogochop keriinget, kot kobal,
kogobutyi keriingonooto kobaalei.
16Weekyingei metinnyi yaityennyi;
ak kobutyi paragutap metinnyi koroomnatennyi.
17Aweekyini Kamuktaindet ne Toroor kongoi ko uu imandanyi;
ak atyenjini kalasunet kainetap Kamuktaindet ne Toroor, Ineendet Ne Toroor Miising'.