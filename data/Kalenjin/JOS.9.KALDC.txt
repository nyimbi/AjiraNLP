Ng'aalsetap piigap Gibeon
1Ye kingo kas laitorinik tugul (laitorinigap Hitik, Amorik, Kanaanik, Perisik, Hibik, kobooto Jebusik) che ki mi Jordan pitoniin, emetap tuloonook, ak warenget, ak ngeguut tugul ne po araraitap Mediterenian ne mi tai eng' Lebanon, 2koyumgei kobargei ak Joshua ak Israel.
3Ago kingo kas piigap Gibeon kiit ne ki kayachi `Joshua Jeriko ak Ai, 4koyai ng'aalseet ak icheek: ki pa koigei piik che kiyooktoi, ki ip kuniok che oosen eng' sigirokwak, lolotinwegap divaik che oosen che ki kogereer ak ko che kigenabanap. 5Ki ilaach kweonik che ki koosegitu che kigeginogin ak kolaach ngoroik che oosen. Magatiinik tugul che ki amitwogikwak ko kiga koyaamyo ak ko kiga koucho. 6Ki pa ole mi Joshua eng' nganaseet eng' Gilgal, ak komwachi ineendet ak piigap Israel koleenji, “Ki punu emet ne loo, ara anyun ongeyai arorutyet ak okweek.”
7 Koleenji piigap Israel Hibik, “Kale ng'oo momenye kwenunnyo, kimuktoi ano keyai arorutyet ak okweek?” 8Koleenji `icheek Joshua, “Ki otwogiguk.” koteebee `Joshua icheek koleenji, “Oo ng'oo? Ak obunu ano?” 9Kowol kole, “Punu otwogiguk emet ne loo kot amu kainetap Kamuktaindet ne Toroor Kamuktaindeng'ung'; amu kigegas etunatennyi ak tuguuk tugul che ki yai eng' Misiri, 10 ak tuguuk tugul che ki yachi laitorinik aeng' che po Amorik che ki mi Jordan pitoniin, Sihon laitoryatap Hesbon ak Og laitoryatap Bashan ne ki mi Astarot. 11Kimwaiwech poisyekyok ak tugul che menyei emennyo kole, Oip amitwogik che po panda; obe otorookte Israel ak oleenji, ‘Ki otwogikwok, obwa anyun si keyai arorutyet ak okweek.’ 12Ki kiibu magatinichuchok eng' kooriikyok kota komi ma eng' peetuut ne ki king'eetosi kebwane oling'wong', ago nguno ko ki koyaamyo ak koucho. 13Kileelach lolotinwechu kiga kinyiit divaik ak ko nguno ko ki kogereeris. Ki koosegitu ngoroikyok ak kweonikyok amu panda ne kooi kot.”
14Ki am icheek amitwogigap pichooto ama teep ng'olyoo kobun kutitap Kamuktaindet ne Toroor. 15Ki yai Joshua ak icheeget kayanjinetap kaalyeet, ak koarorto kobagaakta pichooto kosapcho, ak ki igimit pounigap tuiyet eng' kayosyet.
16Ago kingo pata peetuusyek somogu ko kagoyai arorutyet ak icheek, kogas keele kaagaa ki piigap kokwennywa ak komenyei kwenunnywa. 17Ki pa piigap Israel ak koit nganasoogap pichooto eng' peetuutap somok. Nganasokwak ko ki Gibeon, Kepira, Beerot ak Kiriath-Jearim. 18Ago ma par `piigap Israel icheek, amu kiga koyasyechi pounigap tuiyet eng' Kamuktaindet ne Toroor, Kamuktaindetap Israel. Ki ing'unyng'uny tuiyet komugul agobo pounik. 19Ago ki leenji pounik tugul tuiyet komugul, “Ki kiyasyechi icheek eng' Kamuktaindet ne Toroor, Kamuktaindetap Israel, ara anyun ma kimuuchi ketwa icheek. 20Kiyachini ko uu ni; kibagaaktoi kosapcho, si ma ityeech nereegek amu kayasyoet ne ki kiyasyechi.” 21Ki leenji `pounik icheek, “Obagaach kosapcho.” Ki ek anyun pichooto che petei kweenik ak koramjin peek tuiyet komugul ko uu ye ki kamwachi pounik.
22Ki iyookto anyun Joshua keguur icheek, ak ki ng'alaalji koleenji, “Amu nee si ong'alech ole, ‘Kimenye ole loo miising' eng' okweek,’ ago kaagaa omenye kwenunnyo? 23Ara anyun oo chubootiin, amagoi petyo eng' okweek che otwogik che petei kweenik ak che ramei peek che po kootap Kamuktaindennyu.”
24Ki wolji `icheek Joshua koleenji, “Amu ki kimwaiwech acheek otwogiguk iman ko uu ye ki ng'at `Kamuktaindet ne Toroor Kamuktaindeng'ung' otwogindennyi Musa kogoonok emet tugul ak kobar eng' taing'wong' piik tugul che menyei emoni. Ki kiyai anyun niito amu ki kiaragen miising' agobo saboonwekyok amu okweek. 25Ki mi anyun nguno euneguk. Iyaiywech ko uu ye igeere ile myee eng' inyee.” 26Ki yachi anyun ko uu nooto, kosar eng' eunegap piigap Israel, ak ma ki par icheek. 27Ki yai `Joshua icheek eng' peetuunooto koek che petei kweenik ak koramjin peek tuiyet ak kaptisisyetap Kamuktaindet ne Toroor eng' ole leweni ineendet, ak mi ko uu nooto agoi ra.