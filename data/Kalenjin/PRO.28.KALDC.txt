1Mweei kiptengekyot ye maonei chii,
ago nyigoonen che po iman ko uu ng'etundo.
2Chaang'aitu pounigap emet amu pistoennyi,
ago tebyei keny emonooto amu piik che tinyei kaguiyet ak naet.
3Chiito ne ma tinyei kiy ne usei kibananook
ko uu usoonetap ropta ne ng'emei amitwogik.
4Ilasu piik che yaach icheeget che metoi ng'atuutik,
ago porye pichooto yaacheen `icheeget che riibei ng'atuutik.
5Ma iguitos piik che yaach kirwooget,
ago iguitos tuguuk tugul icheeget che cheeng'ei Kamuktaindet ne Toroor.
6Kaigai kibananiat ne wendotee imandanyi,
kosiir ineendet ne imaasat eng' ortinwekyik, agot ngo mogoryo.
7Weeriit ne utaat age tugul ko riibei ng'atuutik,
ago iteweeri kwandanyi ineendet ne chorweetap kipkeinik.
8Ineendet ne tesei tuguukyik eng' keljinet ne siirei ne nyolu, eng' tuguuk che tesoksei,
koyumjin chooto ineendet ne riiree kibananook.
9Kiwechei saaetap ineendet
ne eesyoi kogas ng'atuutik.
10Ibutyin keriingennyi
age tugul ne imaasi che po iman kobun ooreet ne ya,
ago poorei eng' tuguuk che myach, piik che ititaatiin.
11Menee mogoryot utaaatyennyi,
ago isyachi ineendet kibananiat ne tinyei kaguiyet.
12Piitu toroornatet ne oo ye iterteerisyei che po iman,
ago ye ng'eetyo kiptengeginik, kounygei piik.
13Ma nyooru perurto ineendet ne unyei pistaosyekyik,
ago nyooru rireenet age tugul ne ng'aanyei ak kometo.
14Paibai chiito ne iyweisyei kotugul;
ago ibutyin yaityet ineendet ne iuuiiti muguleldanyi.
15Uu ng'etundo ne pooriseni ak magalaluut ne ombenoti,
pounindet ne ya ne pou kibananook.
16Usiindet ne oo agine pounindet ne ma tinyei kaguiyet;
ago ineendet ne wechei kasetap myat kotesei peetuusyekyik.
17Mwechin keriinget chiito ne mi paragunnyi korotiigap chii age;
amat koraany chii ineendet.
18Kisaru age tugul ne wendotee imanda,
ago ibuti koma tyanit ineendet ne imaasat eng' ortinwekyik.
19Nyooru amitwogik che chaang' chiito ne ibati korennyi;
ago nyooru pananda ne oo ineendet ne isubi tangoita.
20Nyooru perurwogik che chaang' chiito ne po iman,
ago ma kimetoi ama kibir ineendet ne labatyin koek mogoryo.
21Ma myee ketiytiy piik;
anan kobistoe chii kole si konyoor kererutyet.
22Labatyin mogornatosyek ineendet ne tinyei kong' ne ya,
ama naei kole nyoonjin pananda.
23Tuun nyooru chameet ineendet ne kere kong' chii
kosiir ineendet ne chemwai kuut.
24Ineendet ne chorei tuguugap kwan anan kamet
ak komwa kole, “Ma pistoet niito,”
ko chorweetap ng'emindet ineendet.
25Ing'eeti pooryeet ineendet ne tinyei kasetap myat,
ago nerei ineendet ne imang'u Kamuktaindet ne Toroor.
26Perber ineendet ne imang'ugei;
ago kisaru age tugul ne wendotee utaatyet.
27Ma rarchin kiy ineendet ne igoochin tuguuk kibananiat,
ago nyooru chubisyosyek che chaang' ineendet ne unyei konyekyik.
28Ye kang'eetyo piik che yaach, ko unyegei piik che po iman;
ago ye kalusyo icheek, ko tesoksei che po iman.