Kayaneetap kiptaiyatap pogol
(Mat 8:5-13)
1Ak kingo kagogesyi ng'aleekyik tugul iitiigap piik, kwo anyun Kapernaum. 2Ki mi chemogetap kiplugotinik pogol, ne ki tinyei otwogindet ne ki chamei kot, ak kimyani otwogindonooto ne ki neegit kome. 3Ak ye kingo kas agobo Jeso, koyookto ineendet poisyegap Yahudik, koba komwachi konyo kosoop otwogennyi. 4Ak ye kingo it icheeget ole mi Jeso, kosaisai ineendet miising', koleenji, “Nyoljin ineendet iyachi ko uu nooto: 5amu chamei pororyennyo, ak kiteekwech ineendet sinagoginnyo.” 6Kwo anyun Jeso kobooto icheeget. Ak ye ki ma kota ko loo eng' koyooto, koyookto kiptaiyandanooto choronokyik koba ole mi ineendet ak koleenji, “Kiptaiyat, amata iimge: amu anee, koma aa chiito ne nyolu inyoo koonnyu: 7nooto anyun, agot anee, koma aiitkei ale nyolu anyoonjin: ago mwaa ng'olyoot kityo, ak kosap otwogindennyu. 8Agot anee, nganda aa chii ne kiboiywa, atinye kiplugotinik che abou, ak ngaleenji ni, Ui, kowendi; ak ngaleenji age, Nyoo, konyonei; ak ngaleenji otwogindennyu, Yai ni, koyaei.”
9Ak ye kingo kas Jeso ng'aleechuuto, kokwong' agobo ineendet, ak kiwelelgei ak koleenji tuiyet ne ki isubi ineendet, “Amwaiwok ale, tomo anyooru kayaneet ne oo ne tee ni, achicha, agot eng' Israel.” 10Ak kingo week anyun che kiga kiyookto, koba kaa, konyoor otwogindonooto ko kagosap.
King'eeti weeriitap mosoget eng' Nain
11Ak ye kingo kagobata peetuunooto, kwo nganaseet ne kiguure Nain; ak ki pa kasubikyik kobooto ineendet ak tuiyet ne oo. 12Ak ye kiga riikta ormariichetap nganaseet, ogeero, ki kisutei muusto, ne ki weeriit ne ki ii kamet ineegei, ak ki kwony ne ki kasiirtoe manong'otyot chebyosonooto: ak ki mi kobooto ineendet piik che chaang' che po nganaseet. 13Ak ye kingo keer `Kiptaiyat ineendet, koriiree, ak koleenji, “Amat iriir.” 14Ak kiriikta ye neegit ak kotwa kiit ne ki kisute ineendet: ak kitononso anyun che kisutei. Ak ki leenji `Jeso ineendet, Neranani, kamwaun ale, Ng'eet. 15Ak ki ng'eet anyun ne koga kome, ak kotoi kong'alaal. Ak ki igoochi kamet. 16Ak ki iyweis tugul: ak kolas Kamuktaindet kole, “Kagong'eet eng' kwenunnyo maotyot ne oo: ak, Kagorutoochi `Kamuktaindet piikyik.” 17Ak ki yom ng'olyoondoniito agobo ineendet Judea komugul, ak korotinwek tugul che kiyiem olooto.
Jeso ak Johana kabatisanindet
(Mat 11:2-19)
18Ak ki mwachi `kasubigap Johana ineendet tuguuchuuto tugul. 19Ak kiguurchigei Johana aeng' che po kasubikyik ak koyookto koba ole mi Kiptaiyat, koteebe kole, “Tos inyeendet ni nyoonei, anan kigeni age?” 20Ak ye kiga it piik ole mi ineendet, koleenji, “Kagoyokwech Johana Kabatisanindet kebwa ole imi, kole, ‘Tos inyeendet ne nyoonei, anan kigeni age?’ ”
21Eng' sainooto kosoop che chaang' che ki tinyei myanwogik ak korotwek ak tamirmirik che yaacheen; ak ki igoochi kipkoratinik che chaang' kogeerto. 22 Kowolji koleenji, “Oba omwachi Johana tuguuk che kaogeer ak che kaogas; kigoochin kipkoratinik kogeerto, ak pendoti che koing'waldos, kitiliili che tinyei mogondosaik, ak kastoi che ming'otin, king'eeti che ki kobek, ki amjin kibananook logoiywek che myach. 23Ak paibai age tugul ne ma nyoorunena kanagut.”
24Kingo kagoba che kiga koyookto Johana, kotoi komwachi tuiyosyek agobo Johana, kole, “Ki omande surkwen ogeer nee? Tegat ne itumdumi usoonet? 25Ago ki omande ogeer nee okweek? Chiito ne ilaachi ngoroik che tangusen? Ogeero, icheeget che ilaachi ngoroik che po lelesta, ak che meng'iisyei eng' talbisto, komiitei kooriigap laitorinik. 26Ago ki omande ogeer nee? Maotyot? Ee, amwaiwok ale, siirei maotyot. 27 Niito ne ki kisir agobo ineendet, keele,
‘Ogeero, ayooktoi kiboityondennyu kondoenen,
ne chobei oreng'ung' eng' taing'ung'.’
28Amwaiwok ale, eng' che ki sich kobogorisyek koma mi ne oo ne siirei Johana: kobatee ineendet ne ming'in eng' laitornatetap Kamuktaindet ko oo kosiir ineendet.”
29 Ak ye kingo kas piik tugul, kobooto taagigap aisuruut, koiityi imanda Kamuktaindet, amu kiga kibatisan eng' kabatisanetap Johana. 30Ago ki eesyo Pharisaik ak ng'amotigap Ng'atuutik, kirwoogutigap Kamuktaindet, ma makyigei, amu ki ma ibatisan ineendet icheeget.
31Ak ki le Kiptaiyat, “Aroge nee piigap ibini, ak kergei ak nee? 32Kergei ak lagok che tebyei eng' ye mi ole keyae mung'aaret, ak koguuregei; koleen,
‘Kigegutwak ndurerusyek, ak ma oureren;
ki kiriirchok, ak ma oriirye.’
33Amu ki nyo Johana Kabatisanindet ama am magatya anan divaik; ak omwae anyun ole, ‘Tinyei oindet.’ 34Ki nyo Weeriitap chii koamis ak koeeiso; ak omwae ole, ‘Ogeero, kipkeiya chiichi, ak eeindetap divaik, chorweetap taagigap aisuruut ak kiptengeginik!’ 35Ak naat utaatyet keele po iman, eng' lagokyik tugul.”
Ki ileen Jeso mwanigap kamanuut
36Ak ki mach age eng' Pharisaik kole koamis ak ineendet. Ak ki wo kootap Pharisaindonooto, ak kotep ng'wony koamis. 37 Ak ogeero, kobogoryot age ne ki mi nganaseet, ne ki kiptengekyo; ye kingo nai kole, tebyei ng'wony Jeso koamisyei eng' kootap Pharisaindonooto, koip chuboit ne mi mwaita ne nyamdut, 38ak ki tonon eng' let ole neegitee keelyekyik, koriirei, ak ki toi kosachi peegap kong' keelyekyik, ak kouuse suumeekyik, ak kong'utut keelyekyik ak koilee mwaata. 39Ak ye kingo keer nooto Pharisaindonooto ne kiguurei ineendet, komwa eng' oriitinnyi, kole, “Nda ka maotyo chiichi, ta kagonai kole ng'oo kobogoryondoni katwa ineendet ak chii ne uu nee, kole kiptengekyot.” 40Ak ki wolji Jeso ineendet koleenji, “Simion, atinye ng'olyoot ne amache amwaun.” Ak ki le, “Kaneetindoni, mwaa anyun.” 41Kole, “Ki mi pesendoindet anum ne ki tinyei pesenikyik aeng': kibesen age dinarisyek pogol muut, ak kibesen age konom. 42Ak ye ki ma kotinyei kiy ne yaakyin, konyochi kaat icheek tuwai. Ng'oo anyun eng' icheek tuwai ne chamei ineendet kosiir?” 43Kowol Simion kole, “Aleen ineendet ne ki kinyochi kaat che chaang'.” Ak ki leenji, “Kairwooch komyee.”
44Ak kingo weleljigei kobogoryot, koleenji Simion, Igeere kobogoryondoni? Kaanyo koong'ung' ama inaga peek aune keelyekyuk: ago kagosachi keelyekyuk peekyik po kong' kobogoryondoni, ak kouuse suumeekyik. 45Ma ing'ututa; ago ineendet, kobooch ngap anyoo, kotomo kobagaakta kong'utut keelyekyuk. 46Ma iilee metinnyu mwaita: ago kagoiile inee keelyekyuk mwaita ne nyamdut. 47Nooto anyun ne kamwaun ale, kagenyochi kaat tengekwogikyik, che ka chaang'; amu chamei miising': ago ineendet ne kinyochin kaat kitigin, kochamei agine kitigin. 48Koleenji kobogoryondonooto, “Kagenyoun kaat tengekwogiguk.”
49Ak ki toi icheeget che ki miitei amisyet kobooto ineendet, komwa eng' oriitinnywa, kole, “Ng'oo ni kot konyochi kaat piik tengekwogik?” 50Ak ki leenji kobogoryot, “Kagosaruun kayaneng'ung'; ui eng' kaalyeet.”