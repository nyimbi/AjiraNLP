1 Ye kiga koosit Daudi ak kiga kochang'a peetuusyekyik, ko ki yai Solomon weeriinnyi koek laitoryat koboi Israel.
Poisyetap Lawiik
2Ki iyum pounik tugul che po Israel, kobooto Tisiik ak Lawiik. 3Ki kiit Lawiik kobooch che po kenyiisyek sosom ak che siirei, ki ek koiitennywa eliphuusyek sosom ak sisiit, ko kagiit chiito agenge agenge. 4Ki tononjin poisyetap kootap Kamuktaindet ne Toroor eliphuusyek tiptemu ak ang'wan eng' pichooto; ak ki eliphuusyek lo kiptainik ak kirwoogik. 5Ki eliphuusyek ang'wan riibiigap kurgotik ak ki ilasu Kamuktaindet ne Toroor eliphuusyek ang'wanu eng' kibugandinik che ki ayae anee, si kilasune Kamuktaindet ne Toroor. 6Kipchei `Daudi icheek, kopchechi poisyonik kobee weeriigap Lawi: Gerson, Kohat, ak Merari.
7Che po Gerson ko ki Ladan ak Shimei. 8Weeriigap Ladan: ne oo ko ki Jehiel, Setam ak Joel, ki somok tugul. 9Weeriigap Shimei ko ki: Selomot, Hasyel, ak Haran, piik somok. Chuuto ko ki kandoigap kooriigap kwanisyek che po Ladan. 10Ak weeriigap Shimei ko ki: Jahat, Sina, Jeush, ak Beriah. Chuuto ang'wan ko ki weeriigap Shimei. 11Ki ne oo Jahat ak ne po aeng' ko Sia, ago ki ma kotinyei weeriik che chaang' Jeush ak Beriah; koek anyun icheek koot agenge ne po kwanisyek.
12Weeriigap Kohat ko ki: Amram, Itshar, Hebron ak Uzziel, piik ang'wan. 13 Weeriigap Amram ko ki: Aron ak Musa. Ki kitabaan Aron, ineendet ak weeriikyik koigeny, si kotabaan ineendet tuguuk che tiliileen miising', si kobeelei nyamdutik eng' taitap Kamuktaindet ne Toroor, koboisyechi ineendet ak koberuuris eng' kainennyi koigeny. 14Ago ki kiitito weeriigap Musa chiitap Kamuktaindet, ooreetap Lawi. 15Weeriigap Musa ko ki: Gershom ak Elieser. 16Ne ki oo eng' weeriigap Gershom ko ki Sebuel. 17Ki tinyei `Elieser Reabia, weeriit ne ki ineegei, ago ki sich `Reabia weeriik chaang' miising'. 18Weeriigap Itshar: ne oo ko ki Selomit. 19Weeriigap Hebron: ne oo ko ki Jeria, ne po aeng' ko Amariah, ne po somok ko Jahasyel, ak ne po ang'wan ko Jekameam. 20Weeriigap Uzziel: ne oo ko ki Mikah, ak ne po aeng' ko Isia.
21Weeriigap Merari ko ki: Mali ak Musi. Weeriigap Mali ko ki: Eleazar ak Kish. 22Kime Eleazar ama sich weeriik, ki sich tiibiik kityo: ak ki itun icheek tupchosyekwak weeriigap Kish. 23Weeriigap Musi ko ki: Mali, Eder, ak Jerimoth, ki somok.
24Chuuto ko ki weeriigap Lawi ko uu kooriigap kwanisyekwak, kandoigap kooriigap kwanisyegap icheeget che ki kiit, kobee koitetap kainaik, ko kagiit chiito agenge agenge, kobooch che po kenyiisyek tiptem ak che siirei che ki yai poisyetap otisyetap kootap Kamuktaindet ne Toroor. 25Amu ki le Daudi, “Kogogoochi Kamuktaindet ne Toroor, Kamuktaindetap Israel piikyik kamuung'et ak menyei ineendet Jerusalem koigeny, 26 ma koiboti Lawiik koot ne kituiyechin kobooto tuguukyik tugul che po poisyennyi. 27Amu ki kiit weeriigap Lawi eng' ng'aleegap Daudi che po let, kobooch che po kenyiisyek tiptem ak che siirei. 28 Amu kiboisyennywa koboisyechi weeriigap Aron agobo poisyetap kootap Kamuktaindet ne Toroor, eng' seremusyek, ak eng' kooriik che po oriit, ak eng' kaanyinyetap tuguuk tugul che tiliileen, poisyetap otisyetap kootap Kamuktaindet; 29agobo magatinigap kabartaet ak icheek, ak peek che ng'ootiin che tambulul che po kagoochinetap peek, ngo che po magatiinik che ma kinde mermereek anan che kigelei eng' taabeet, anan che kinuuri, ak eng' tuguuk alak tugul che kigerisye ak che teerchiin eng' ooindo.” 30Ki tonondos karonet age tugul koweekyin Kamuktaindet ne Toroor kongoi ak kolasu ineendet, ak ko uu nooto agine koskoleny, 31ak kogoochi Kamuktaindet ne Toroor kagoochinoik tugul che kibeelei eng' sabatoisyek ak ye kaleel arawet, ak eng' igoorwek che ki king'at, eng' koiitennywa ko uu ng'atuutyet ne ki king'at agobo icheek, eng' peetuusyek tugul eng' taitap Kamuktaindet ne Toroor. 32Si koriipso eng' riipseetap emait ne kituiyechin, ak riipseetap ole-tiliil, ak riipseetap weeriigap Aron tupchosyekwak, agobo otisyetap kootap Kamuktaindet ne Toroor.