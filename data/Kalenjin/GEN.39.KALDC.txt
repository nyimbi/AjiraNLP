Komi Joseph kootap Potipar
1Ki kimut Joseph anyun kochoortagei kwo Misiri, ak ki al ineendet Potipar kiboityotap Pharaoh, kiptaiyatap riibiik, Misirindet, eng' eunegap Ismaelik, che ki imuti ineendet kwo olooto. 2 Ki mi Kamuktaindet ne Toroor kobooto Joseph, ak ki ek chiito ne iberuurot, komi kootap kiptaiyandennyi Misirindet. 3Ki keer kiptaiyandennyi kole, mi Kamuktaindet ne Toroor kobooto ineendet ak ki iberuur Kamuktaindet ne Toroor tuguuk tugul che kiyaei. 4Ki chamak anyun Joseph eng' ineendet, ak kiboisyechin ineendet. Ki inde `Potipar ineendet koek riibindetap poisyennyi, ak ki inde tuguukyik tugul eunekyik. 5Ki iberuur `Kamuktaindet ne Toroor kootap Misirindet amu Joseph kobooch ye kingo Poi koonnyi ak tuguuk tugul che po misirindonooto, ak ki tebee perurtap Kamuktaindet ne Toroor tuguuk tugul che ki tinyei eng' koonnyi ak eng' mbareenikyik. 6Ki pagaakyi tuguuk tugul che ki tinyei eunegap Joseph, ak ki ma kota kongen tuguukyik, kobatee amitwogik che ki amei. Ki chiito ne karaaran kot Joseph eng' poortanyi.
7Ak ye kingo pata tuguuchuuto, kogeer `kwondap kiptaiyandennyi Joseph, ak koleenji, “Ngeruiye tuwai.” 8Ago ki eesyo ak koleenji kwondap kiptaiyandennyi, “Keero, ma naei kiptaiyandennyu agot tuguukyik che ariibe eng' koonnyi, ak ki konde eunekyuk tugul che tinyei. 9Ma mi age agoi ne oo ne siira; ama mi kiy ne etena kobatenen inyee, amu ii kwondonyi. Amuktoi ano anyun ayai tengegi tee ni, ak achalwogenji Kamuktaindet?” 10Agot nganda ki cham kong'alaaljin `kwonyooto Joseph peetuut age tugul, ago ki ma cham kogasyi koruiyo tuwai, anan kotebi icheegei. 11Ago ki wo anyun Joseph eng' peetuut age koyai poisyennyi eng' ko, ak ki ma komi mureno age ne po koyooto kobooto ineendet eng' ko. 12Ki nam anyun ngoryennyi, ak koleenji, “Ngeruiye tuwai!” Ago ki metoochi Joseph ngoryennyi eutap kwonyooto, ak komwei komanda saang'. 13Ye kingo keer kwonyooto kole, kagometoochi ngoryeet eunnyi ak komwei, 14koguur anyun murenik che po koonnyi, ak kong'alaalji koleenji, “Ogeero, ki komutwech ineendet Hebranindet kochotech! Kanyo ole ami kole keruiye tuwai, ak kaawaach. 15Ye ka ngo kas ineendet awaach eng' kutit ne oo, kometoiywa ngoryennyi ak komwei, komanda saang'.”
16Kigonor ngoryonooto kwonyooto agoi koit kaa kiptaiyatap Joseph, 17ak ye kingo it komwachi ng'aleechooto, koleenji, “Konyoonjo kochota otwogindet Hebranindet ne ki imutwech, 18ago ye kinga waach eng' kutit ne oo, kometoiywa ngoryennyi ak komwei kwo saang'.”
19Ye kingo kas kiptaiyandennyi ng'aleegap kwondonyi, che ki mwachi koleenji, “Ki yaiywo ko uu ni otwogindeng'ung',” kong'waneegitu nereegekyik. 20Ak ki nam Joseph `kiptaiyandennyi ak kotoorchi korgoreet, ole ki kiratyin kimonjororinigap laitoryat, ak ki tebee korgoronooto. 21 Ago ki mi Kamuktaindet ne Toroor kobooto Joseph, ak ki riiregei ineendet ak ki igoochi konyoor chameet eng' pounindetap korgoreet. 22Ki igoochi pounindetap korgoreet Joseph koboi kimonjororinik tugul che ki mi korgoreet, ak tuguuk tugul che ki kiyaei eng' olooto, ko ineendet ne kiyaei. 23Ki ma kota koriibei pounindetap korgoreet kiy age tugul ne kinamu Joseph, amu ki mi Kamuktaindet ne Toroor kobooto ineendet, ak ki iberuur Kamuktaindet ne Toroor kiy age tugul ne ki yaei Joseph.