Ng'alaalet ne po aeng' ne po Bildad
1Ki wol anyun `Bildad Suindet kole,
2“Oriiche mestetap ng'aleek kot kotyanit?
Obwaat, ye ibata keng'alaal.
3Amu nee si kiitech keele ki tyong'ik,
keng'woneegitu eng' taing'ung'?
4Imuuchi igereer suumeeguk eng' nereegek,
ago tos kimetoi ng'wony agobo inyee?
Anan tos yai nooto keistoi rwandet eng' komostanyi?
5 Ki misi lapkeiyetap kiptengegeginik,
ama kokweng'sei liplibenetap maannyi.
6Imenitu lapkeiyet eng' emainnyi,
ak ki misi tainnyi ne mi paragunnyi.
7Kisagiti tyegutigap kimnateennyi,
ak kowiirtoi ineendet kirwoogennyi.
8Amu ki kowiirchi keelyekyik ineendet mesteet ne uu regereiywot,
ak wendote mestonok che ki kituch.
9Namei mesteetap porowet kwaryandennyi,
ak namei ineendet mesteet ne po kariik.
10Kagiuny eng' ng'wony mesteetap rogoet agobo ineendet,
ak keriinget ne kagiuny eng' ooreet agobo ineendet.
11Igoochin kamuisosyek ineendet koiyweis eng' komosta age tugul,
ak koonat ineendet kot koriich.
12Amei rubeet kimnateennyi,
ak choboot nyalilda konach ineendet.
13Amei kebeberwegap poortanyi,
amei taita ne po meet, kebeberwekyik.
14Kitutu ineendet eng' emainnyi ne ki imang'u;
Ak kimutyi laitoryatap kamuisosyek.
15Menyei emainnyi kiit ne ma nenyi:
Kiseere meng'ootennyi koik che laldos.
16Yaamdos tigitikyik eng' oriit,
ak keep temennyi eng' parak.
17Lusei kabwaatennyi eng' ng'wony,
ama nyooru kaina eng' ooreet.
18Ki oonei eng' ole mi lapkeiyet kwo mesundeito,
ak keoon eng' ng'wony.
19Ma nyooru `ineendet weeriit anan mochogoret eng' piikyik,
ama ng'etyin chii eng' ole menyei.
20Kwong'dos eng' peetuunnyi icheeget che piitu let,
ko uu ye ki iyweis che ki indou.
21Uu nooto iman meng'otosyegap che ma po iman,
ak niito ko komostap ineendet ne ma ingen Kamuktaindet.”