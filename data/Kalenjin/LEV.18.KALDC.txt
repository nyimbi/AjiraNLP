Ng'atuutigap katabaanetapkei, che nyolu ak che ma nyolu eng' katunetapkei
1Ki ng'alaalji `Kamuktaindet ne Toroor Musa koleenji, 2“Mwachi piigap Israel leenji, Aa Kamuktaindet ne Toroor Kamuktaindeng'wong'. 3Amat oyai tuguuk che kiyaei emetap Misiri, ole ki omenye, amat oyai poisyonigap emetap Kanaan, ole amutok ak amat obendate kaneetisyosyekwak. 4Oyai kirwoogutikyuk ak oriip ng'atuutikyuk, obendate chooto. Aa Kamuktaindet ne Toroor Kamuktaindeng'wong'. 5 Oriip anyun ng'atuutikyuk ak kirwoogutikyuk: amu ngo yai chiito chooto, kosabei eng' chooto. Aa Kamuktaindet ne Toroor.
6“Amat koriikyi age tugul eng' okweek tilyennyi kong'aany aach ngorinnyi. Aa Kamuktaindet ne Toroor. 7Amat ing'aany aach ngoritap kwandang'ung', oruiye ak kwondonyi, amu ineendet ko komet; amat ing'aany aach ngorinnyi. 8 Amat ing'aany aach ngoritap osotyotap kwandang'ung'; amu nooto aach ngoritap kwandang'ung'. 9 Amat ing'aany aach ngoritap chepkomet, cheptap kwandang'ung', anan cheptap kamenng'ung', ngo ki kisikyin kaa, anan olda age. 10Amat ing'aany aach ngoritap cheptap weeriing'ung', anan cheptap cheptong'ung'; amu aach ngorinnywa ko neng'ung'. 11Amat ing'aany aach ngoritap cheptap osotyotap kwandang'ung', ne ki sichei kwandang'ung', ineendet ko chepkomet. 12 Amat ing'aany aach ngoritap isengeng'ung'; amu ineendet ko kwondo ne neegit ne tilya, ne po kwandang'ung'. 13Amat ing'aany aach ngoritap chepkametap kamenng'ung'; amu ineendet ko kwondo ne neegit ne tilya, ne po kamenng'ung'. 14Amat ing'aany aach ngoritap ng'eetap kametap kwandang'ung', amat iriikyi osotyonnyi; amu kamenng'ung'. 15 Amat ing'aany aach ngoritap osotyotap weeriing'ung'; amu osotyotap weeriing'ung'; amat ing'aany aach ngorinnyi. 16 Amat ing'aany aach ngoritap imbomurtang'ung'; amu aach ngoritap ng'eetap kamenng'ung'. 17 Amat ing'aany aach ngoritap kobogoryo ak cheptonyi; amemut cheptap weeriinnyi, anan cheptap cheptonyi sip ing'aany aach ngorinnyi; amu icheeget ko tiibiik che tilyonut che neegityin; sogornateet nooto. 18Amat imutyige chepkametap osotyondeng'ung', si inyaar osotyondeng'ung', si ing'aany aach ngorinnyi, kobooto nin age kota kosabei.
19 “Amat iriikyi kobogoryo ing'aany aach ngorinnyi, kota kotinyei murwoonindap simwekyik che po arawet. 20 Amat oipkei ak osotyotap chiitap kokweng'ung', omurwongei ak ineendet.
21 “Amegoite iyoteng'ung' ibeelji Molek, ak amereeny kainetap Kamuktaindeng'ung'. Aa Kamuktaindet ne Toroor.
22 “Amoruiye ak muren ko uu ye ruitos chii ak osotyo; etan nooto. 23 Amoruiye ak tyony age tugul si imurwongei. Amat koruiyo kobogoryondo ak tyony; sogornat nooto.
24“Amat omurwongei eng' alak tugul eng' chuuto, amu ki imurwonegei chuuto tugul pororyosyek che ki aoon eng' taing'wong'. 25Ki komurwoniit emet ak aiityini tengekto amu nooto, ak ki ing'ung'da emet piikyik. 26Ago oriip anyun ng'atuutikyuk ak kirwoogutikyuk amu nooto, amat oyai age tugul eng' tuguuchu samis; agot ne ki kisikyin kaa anan ne punootyo ne mi kobootok, 27(amu ki yai piigap emoni chooto tugul samisen, che ki menyei olito keny, ak king'wanit emet), 28si ma ing'ung'dak ak okweek emet, ye omurwon, ko uu ye ki ing'ung'da pororyosyek che ki mi kotom oitu. 29Amu king'etoi eng' piikwak chii age tugul ne yaei kiy age tugul eng' tuguuchu samis. 30Oriip anyun katigonutikyuk amu nooto, si moyai age tugul eng' pitonwechu samis, che ki kiyaei kotom oitu, si momurwonegei chooto. Aa Kamuktaindet ne Toroor Kamuktaindeng'wong'.”