Komi Musa ak Aron taitap Pharaoh.
1Kingo pata chuuto koba Musa ak Aron ak koleenji Pharaoh, “Kamwa ko uu ni Kamuktaindet ne Toroor, Kamuktaindet ne po Israel, kole, ‘Mete piikyuk koba, si kobiit koyaiywo igoorto eng' surkwen.’ ” 2koteebee Pharaoh koleenji, “Ng'oo Kamuktaindet ne Toroor, ne tos agas iit ng'aleekyik kot achamji Israel koba? Mangen Kamuktaindet ne Toroor, ak kogeny, ma chamjini Israel koba.” 3Ak ki le icheek, “Kinyonjech Kamuktaindet ne po Yahudik. Kaigai anyun undech keebe pandap peetuusyek somok eng' surkwen, si keeng'ji Kamuktaindet ne Toroor, Kamuktaindennyo, tiseiywot, si ma pirenech koroito, anan ko rotwetap chok.” 4Ago ki wolji `laitoryatap Misiri icheek koleenji, “Amu nee si omache otyach piik eng' poisyonikwak inyee Musa ak Aron? Oba ole mi poisyonikwok.” 5Ki le Pharaoh, “Kagochang'a piikwok che mi emet kosiir, nguno ko kaogoochi kometo laisennywa.”
6Eng' peetuut nooto kong'at `Pharaoh kipnyeberainigap piik ak pounik, koleenji, 7“Amata ogoochi piik kogeny mobeek che cham koyae matubaruuk. Ingoba icheegei kocheeng'jigei. 8Ago obirchini icheek koyai matubaruuk che tee che kocham koyaei eng' kotugul. Amochuchuch kiy eng' chooto. Choriren pichu, nooto amu nee si ko riirtos ak koleen: ‘Koonech keebe keeng'ji tiseiywot Kamuktaindennyo.’ 9Otesyi icheek poisyet ne nyigiis, si kobiit koyai asi mata koepchi iit ng'aleek che ma po iman.”
10Ki manda anyun kipnyeberainik ak chemogenikwak, kong'alaalji piik koleenji, “Kamwa ko uu ni Pharaoh kole, ‘Ma agoonok mobeek, 11oba okweegei, ocheeng' eng' ole omuuchi onyoorchi, ago ma kichuchuchi kiy eng' poisyeng'wong'.’ ” 12Ki yestaat anyun piik eng' emet komugul ne po Misiri koyumat mobeek che beelee matubaruuk. 13Ki ichirchir `kipnyeberainik piik, koleenji, “Owong'u poisyonikwok, che kocham oyae peetuut age tugul, ko uu ye kocham oyae otinye mobeek.” 14Ki kibir anyun kipnyeberainigap piigap Israel, che ki indoi chemogenigap Pharaoh, ak keteebe keleenji, “Amu nee si mowong'u motwetap poisyet ne po amut ak ne po ra, oyai matubaruuk ko uu ye kocham oyae oin kora?”
Riiregap pounigap piigap Israel.
15Ak ki pa anyun pounigap piigap Israel koriirchi Pharaoh, koleenji, “Amu nee si iyaiywech acheek otwogiguk ko uu ni? 16Ma ki koonech mobeek, ago kibirchinech keyai matubaruuk ak kebirech acheek otwogiguk, ago mi lelutyet piiguk.” 17Ago ki leenji, “Oo choriren, oo choriren; nooto anyun si omwae oleen, ‘Koonech keebe keeng'ji tiseiywot Kamuktaindet ne Toroor.’ 18Ara anyun, oba oyai poisyet. Ma kigoonok mobeek, ak kanyool oibu matubaruuk che yamegei ak che kogimachei.” 19Ki keer pounigap piigap Israel kole tinyei nyalilda, ye ki ngemwachi keleenji, “Mochuchuchi kiy eng' matabarukwok che cham oyae eng' peetuut age tugul.”
20Ye kingo manda icheek eng' kap Pharaoh, kotuiye Musa ak Aron kotonondos eng' ooreet, 21ak ki leenji icheek, “Ingogeerok Kamuktaindet ne Toroor korwookwok, amu kaoyaech kesamisitu eng' taitap Pharaoh, ak eng' taitap otwogikyik, kot onde rotwetap chok eunekwak kobarenech.”
22Ak kiweekyigei Musa ye mi Kamuktaindet ne Toroor ak koleenji, “Ee, Kamuktaindet ne Toroor, amu nee si iyachi ne ya pichu? Amu nee si iyookwo? 23Amu kobooch ngap anyoo kap Pharaoh ang'alaalji eng' kaineng'ung', ko ki koyachi pichu ne ya, ak tomo isaru piiguk agot kitigin.”