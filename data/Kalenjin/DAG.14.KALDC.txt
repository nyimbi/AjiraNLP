BEL AK MASWEETIT
Daniel ak tisiigap Bel
1Ki kilewen Cyrus kolaitoran kingo keskei Laitoryat Astyages ak kegonor komuny ak aguiywogikyik. 2Ki pendoti Daniel ak laitoryat kotugul ak ki konyitoot inee kosiir choronokyik tugul.
3Ki tinyei piigap Babilon kanamwet ne ki kiguure Bel ne ki kigoochin kibaabok taman ak aeng' che po peek, keechiirek artam ak tereenik lo che po divaik peetuusyek tugul. 4Ki konyiiti laitoryat kanamwoni ak ki cham kowendi kotugul kogutung'jin. Ago ki kutung'jin `Daniel inee Kamuktaindennyi.
Koleenji `laitoryat Daniel pesyo, “Amu nee asi megutung'ji Bel?” 5Kowolji `Daniel koleenji, “Amu ma konyitii kanamonik che ki kiyae eunek, ago Kamuktaindet ne sabei, inee ne ki yai kipsengwet ak ng'wony kobou tyong'ik tugul che saptos.”
6Koleenji `laitoryat, “Mebwaati ile kamuktain ne sabei Bel? Megeere che tee che amei ak koeei kotugul?” 7Ki roori Daniel, ak kole, “Amegany kiberberin, ee laitoryat, amu kii ko menet kityo oriit, ko sugunwet parak. Ma amei kiy anan koeei kiy.”
8Ki nereech eng' yooto anyun laitoryat ak koguur tisiigap Bel ak komwooch koleenji, “Ngot ko momwoiwo chiito ne amei tuguuchu, ko kaobegu. 9Ngot obooru ole amei Bel, komeei Daniel amu kagong'alaal yaityo agobo Bel.” Koleenji `Daniel laitoryat, “Ingoyaak ko uu ye kemwa.”
10Ki mi tisiik tamanwagik tisabu che po Bel, koma kiit chebyosok ak lagokwak. Ki pa `laitoryat ak Daniel hekaluutap Bel. 11Ye it koleenji `tisiigap Bel, “Keero, kagimande saang'; chop amitwogik ak divaik inyee, inyeendet ee laitoryat, yeityo iger kurgeet ak ing'oochee ng'ookseng'ung'. 12Ye iweege karon, ngot ko menyooru ile kagoam Bel kobek, kebegu; ang' puch kobegu Daniel ne mwaitoenech lembech.” 13Ki ma mage kiy amu ki ingen kole ki koyai kurgeet eng' kurereetap meset ne cham kochutunee oriit asi koam konunoichooto. 14Ki eng' ye kagomanda, kochopchi `laitoryat amitwogik Bel. Yeityo kong'at `Daniel kiboitiinikyik koip oreek, che ki iseerchi hekaluut tugul komi ak laitoryat icheegei. Yeityo koba saang', koger kurgeet ak kong'oochee ng'oochetap laitoryat, ak koba. 15Kemoi kobwa tisiik ak chebyosokwak ak lagokwak ko uu kotugul koam ak koe tuguuk tugul.
16Kingo eech karon, kong'eet Laitoryat ak komus komi ak Daniel. 17koteebeee `laitoryat Daniel koleenji, “Tos kagetui ng'ooksosyek?” Kowolji koleenji, “Tomo, ee laitoryat.” 18Ki eng' ye kiyaat kurgeet, kotaaben Laitoryat meset, yeityo kotwek eng' tuugeet ne oo kole, “Ii toroor wee Bel, ak ma miiteen lembech agot kitigin!” 19Ki roori Daniel yeityo koete laitoryat kochut oriit. “Iroo ng'wony o! Keero po ng'oo kelyechu?” 20Kole laitoryat, “Ageere kelyegap murenik, chebyosok ak lagok.”
21Konereech Laitoryat ak kong'at kenam tisiik kobooto chebyosokwak ak lagokwak. Ki iboor anyun icheek ooreetap ung'oot ne ki poisye kochutu koo asi koam tuguuk che ki mi meset. 22Eng' yooto kobar `laitoryat icheek tugul, ak kogoochi `Daniel Bel kotui ak kobut hekaluunnyi.
Kobarei Daniel Masweetit
23Eng' emet ko ki mi masweetit ne oo kot, ne ki iywei piigap Babilon. 24Ki leenji `laitoryat Daniel, “Ma koi ieesye ile ma kamuktaindet ne sabei ni; ara kutung'ji.” 25Koleenji Daniel, “Agutung'jini Kiptaiyat Kamuktaindennyu, amu ineendet ne sabei. 26Kono kasar, ee Laitoryat, amu agoi abar masweetini oo, ma paree rotwap chok anan rungu.” Koleenji Laitoryat, “Kagoonin chamjinet.” 27Ki chop anyun Daniel manget, mwaita ak suumeek yeityo koyo tugul, ak kochobee magatiinik che ki pae masweetit. Ki am masweetit kot kotyol. Kole anyun Daniel, “Oroo kiit ne cham ogutung'jini.”
28Kingo kas piigap Babilon ng'aleechu, konerekso kot ak kotoi kotetyi lugeet laitoryat kole, “Kogoek laitoryat Yahudyot; Ki kong'em Bel, ki kobar masweetit, ak ki kobar tisiik.” 29Koba taitap laitoryat ak kole, “Koonech Daniel, ang' puch kebariin ak koing'ung' tugul.” 30Ki keer Laitoryat ole ki igimundoi, ak amu kimnatanooto, kogoochi icheek Daniel.
Komi Daniel keriingetap ng'etuunyik
31Ki wiirchi icheek Daniel keriingetap ng'etuunyik, ak ki tebee yooto Daniel peetuusyek lo. 32Ki mi ng'etuunyik lo keriingonooto oriit, che ki kotugul kocham kigoochin muuswek aeng' ak keechiirek aeng'; ak nguno ko mata kigoochi kiy, keleen asi koam Daniel.
33Ki mi maotyot Habakkuk emetap Judah. Kiga kochop suuteek ak kobutulji magatyat taabeet ak ki wendi mbar koipchin che ki kesisyei. 34Koleenji malaikaiyatap Kamuktaindet, “Ip amitwogichu kagaichop koba Babilon, ipchi Daniel eng' keriingetap ng'etuunyik.” 35Kole Habakkuk, “Kiptaiyat, toomo ageere Babilon ak ko mangen kiy agobo keriingetap ng'etuunyik.” 36Ki imut anyun malaikaiyatap Kamuktaindet komutee naaryeetap metinnyi ak ko kanabee `inee suumeekyik; ak eng' pandap kipchurchur, koit inee Babilon, paragutap keriingetap ng'etuunyik.
37Koguurso Habakkuk, “Daniel, Daniel! Ip amitwogichu kagoyagun Kamuktaindet.” 38Kole Daniel, “Kaibwaata ee Kamuktaindet, ak ma iutye icheek che chamin.” 39Kong'eet Daniel ak koamis. Yeityo koweekta ngunooto `malaikaiyatap Kamuktaindet Habakkuk kwo oldanyi.
40Eng' peetuutap tisap, konyo laitoryat inyo koriir agobo Daniel. Ki eng' ye it keriingetap ng'etuunyik, kooro Daniel kotebyei ng'wony! 41Kowaach laitoryat eng' kutit ne oo kole, “Ii toroor ee Kiptaiyat, Kamuktaindetap Daniel, ak ma mi age ko siirin!” 42Yeityo kochuut anyun Daniel komong', ak ko wiirchi keriinget icheek che ki machei kebar Daniel ak ki am icheek `ng'etuunyik ngunooto kogeerei eng' konyekyik.