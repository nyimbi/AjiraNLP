Ng'eetyetap Jeso
(Mat 28:1-7; Mar 16:1-8; Jhn 20:1-9)
1Ak eng' peetuut ne po tai ne po wigiit, ko kaeech emet, kobwa kererit, koibu nyamdutik che kiga kochop. 2Ak kinyoor ko kagemilda koita eng' kererit. 3Ak ki pa oriit, amanyoor poortap Kiptaiyat Jeso. 4Ak kingap kagereer met agobo nooto, ogeero, kitonondos eng' ye neegit icheek murenik aeng'u che tinyei ngoroik che liilei piich: 5ak kingo iyweis, kong'uruuk, kotiing'e togoochikwak ng'wony, koleenji icheek, Amu nee si ocheeng'e ne sabei eng' ye mi che ki kobek? 6Ma komi yu, ago kagong'eet: obwaat kiit ne kimwaiwok kota komi Galilaya, 7koleen kanyool kinde eunegap piigap tengek Weeriitap chii, ak kigartaat, ak kong'eet eng' peetuutap somok.
8Kobwaat anyun ng'aleekyik, 9ak koweektagei eng' kererit, ak komwachi taman ak agenge, ak chuun tugul alak. 10Ki Maria Magdalene, ak Joana, ak Maria kametap Jakobo, ak kobogorisyek alak che ki mi kobooto icheek, che ki mwachi che kiyooktoi tuguuchooto. 11Ak ki keer pichooto ng'aleechooto ko uu tangoi; ak ki ma iyan icheek. 12Ago king'eet Petero, ak kolabat kererit; ki ing'uruuk koiit oriit, kogeer ngoroik icheegei; ak kwo, kokwong'oti agobo tuguuk che kagoyagis.
Koboorchingei `Jeso piik aeng' kobendi Emmaus
(Mar 16:12, 13)
13Ak ogeero, kibendi aeng'u eng' icheeget peetuunooto nganaseet age ne kiguure Emmaus, ne ki pandap maelisyek tisap ak nusu kong'etee Jerusalem. 14Ak ki ng'alaaljinotigei agobo ng'aleechuuto tugul koyaagiis. 15Ak kingo ta kong'alaaljinotegei ak koteebegei, koriikyi Jeso icheek ak koba tugul. 16Ago kigerogis konyekwak si ma nai ineendet.
17Ak ki leenji icheek, Nee ng'aleechu omwachinotige okweegei obendi? Ak kitononso, kosiiriny togoochikwak. 18Ak ki wolji age eng' icheek, ne keguure Kleopa, koleenji, “Tos ii too inyee eng' Jerusalem si menai tuguuk che koyaagiis eng' olooto eng' peetuusyechu?” 19Ak ki leenji icheek, Nee tuguuchooto? Ak ki leenji, “Tuguuk che kiyaak agobo Jeso ne po Nazareth ne ki maotyot ne kiim eng' poisyet ak ng'olyoot eng' taitap Kamuktaindet ak eng' piik tugul: 20ak ko uu ole ki igoito tisiik che eecheen ak pounikyok si kirwookyi kirwooget ne po meet, ak kigartaat. 21Ago kogimang'u keleen ineendet ne ityaachi Israel. Ee, ak kobooto chooto tugul ko peetuutap somok rani kobooch ngap kobata ng'aleechuuto. 22Ak kagoonech kobogorisyek alak che kagimi tugul kekwong', che kagamusta kererit; 23ak ye kamata konyoor poortanyi, kobwa, kole, kamong'ji icheek malaikaisyek, che kamwa kole, sabei ineendet. 24Ak kaba alak kererit che kami kobootech, konyoor ko uu nooto ko uu ye kagamwa kobogorisyek: ago ma keer ineendet.”
25Ak ki leenji anyun pichooto, “Ee, che perberen ak ko tamusen mugulelwek kot ko mata koyan tuguuk tugul che ki mwa maotik! 26Ki ma nyoljin Kristo konyalil eng' tuguuchu, si komong'ji toroornatennyi?” 27Ak ki toi kobooch Musa ak maotik tugul, ak ki iarorchi icheek eng' siruutik tugul ng'aleek agobo ineendet.
28Ak kingo riikta nganaseet ole kibendi koigei ineendet ne machei kosiirto. 29Ak ki isimji, kole, “Tebi kobootech: amu kariikta koimen, ak machei koratarat.” Ak ki wo ko kotebi tugul. 30Ak ye kingo kagotebi ng'wony tugul koamisyei, konam magatyat, koberuur, kobuutul, ak kogoochi icheek. 31Ak ki yaatagis konyekwak, ak konai ineendet; kobetito eng' tainnywa. 32Ak ki leenjigei icheegei, Tos kama lal maat eng' mugulelwekyok, yu kang'alaalwech eng' ooreet, kong'ang'wech siruutik? 33Ak ki ng'eetyo eng' sainooto, koweektagei Jerusalem, ak ki nyoor taman ak agenge ko katuiyo, ak che ki mi kobooto icheek, 34kole, “Kang'eet Kiptaiyat iman, ak kang'aang'jigei Simion.” 35Ak ki mwachi ng'aleek che kayaak eng' ooreet, ak ko uu ye kagonyit ineendet kobuutuli magatyat.
Koborojingei `Jeso kasubik
(Jhn 20:19-23)
36Ak kingo ta komwaei tuguuchu, kotonon ineendet eng' kwenunnywa, ak koleenji icheek, Ingotep kaalyeet eng' okweek. 37Ago ki aragenso ak koiyweis, ak kileen kageer tamirmir. 38Ak ki leenji icheek, Koaragenji nee? Ak amu nee si kong'eetyo kererwegap met eng' mugulelwekwok? 39Ogeer eunekyuk ak keelyekyuk, ole aa ineendet: osapsaba, ak ogeer; amu ma tinyei `tamirmiryo poor ak kaawo, ko uu yu ogeere atinye.
40Ak ye kiga komwa ni, koboorchi eunekyik ak keelyekyik. 41Ak kingo tomo koyan icheek amu poiboiyet, ak kwong'eet, koleenji, Otinye eng' yu kiy ne ki amei? 42Ak ki igoochi kebebertap njiryot ne kagibeel. 43Ak ki nam ak koam eng' tainnywa. 44Ak ki leenji icheek, Chu ko ng'aleekyuk che ki kamwaiwok, ye kingo ta ami kobootok, ko uu ye kanyool kosulda tuguuk tugul, che ki kisir eng' Ng'atuutik che po Musa, ak eng' maotik, ak eng' tyenwogigap kalasunet, agobo anee.
45Koyaat anyun ng'omnootosyekwak, si kobiit konai siruutik; 46ak ki leenji icheek, Ki kisir ko uu nooto, keele, nyoljin Kristo konyalil, ak kong'eet kogeny eng' che ki kobek eng' peetuutap somok; 47ak keamdaat eng' pororyosyek tugul siguunet ak nyoetap kaat ne po tengekwogik eng' kainennyi, ki taune Jerusalem. 48Oo paorinigap tuguuchuuto. 49 Ak ogeero, ayoogu kayomisetap Abba kotebi eng' okweek: ago otebi okweek eng' nganaseet, agoi kilaakwok kimnateet ne punu parak.
Kowendi parak Jeso
(Mar 16:19, 20)
50 Ak ki indochi icheek agoi koit Bethania: ak ki namji parak eunekyik, ak koberuur icheek. 51Ak kingo ta koberuuri icheek, kobesyegei anyun, ak ki kimut kwo kipsengwet. 52Ak ki ilas ineendet ak koweektagei Jerusalem eng' poiboiyet ne oo: 53ak ki mi kotugul Hekaluut, kolasu Kamuktaindet.