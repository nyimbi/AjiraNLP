Ko ng'emjin kuut Alkimo Judas
1Ki ityi ng'olyoo Judas ak kasubikyik ko kaibata kenyiisyek somok keele nyoonei eng' meliit Demetrios weeriitap Selukos ak ko kagoit ngeguut ne po nganaseetap Tripolis komi ak lugeet ne kiim ak meelisyegap pooryeet. 2Ki kas kora keele kagonam ak komut koba Antiokas ak riibiindennyi Lysias ak konam emet komugul.
3Ki mi chii agenge ne ki kiguuree Alkimo, ne ki eng' tai ko ki tisiindet ne oo, ago ki kaimurwoongei ko chamei eng' peetuusyegap pesyet. Kingo nai kole ma mi ooreet age tugul ne imuuchi konyoor kaalyeet anan ko ole imuktoi kochut kogeny ole itabanaat eng' yooto kitisiisye, kwo kap laitoryat Demetrios eng' konegit kenyiitap pogool agenge ak konom ak muut ak agenge. 4Ki ipchi laitoryat kuutweetap thahabu ak sogootap sosyoot ak tabala chuuto, koipchi kora moriigap mseituni kobun hekaluut ko uu piteet. Ma mwa kiy age tugul eng' peetuunooto. 5Nganda no, ko ki nyoor kasarta ne ki tesetai iywekyik ye kingo kuur Demetrios konyo tuiyet ne po kirwoogik ak keteepsee agobo mageet ak tetuutigap Yahudik. Ak ki wol inee kole: 6“Yaei pooryeet ak kobeei piik Yahudik alak che keguuree Hasidik ne kandoindennywa ko Judas Makabaios, ak ma koi igoochi laitornatet konyoor kalya. 7Ara kande anyun taban liilindap pororyennyu, ne nooto ko tiseinateet ak kanyo yu. 8Ne po tai, ko mageet ne myee ne ating'ee laitoryat, ak ne po aeng' ko amu ating'ee chameet piikyuk. Mi ole uui kot emennyo komugul ak komi aseenet amu ngelelnatetap icheek che kamwaiwok. 9Amu ingen inyee laitoryat tugul che tinyegei ak niito, asoomin ibwaat emennyo ak kaimutigap che mi eng' rireenet ne imuuchi igoochi icheek tugul. 10Kotee kota kosabei Judas, koma koi piit kalya eng' kandoinatet.” 11Ye kingo tar ng'alaaluutyennyi, ko ng'eetyo choronogap laitoryat che ki ma komachei Judas ak kotes koobe Demetrios. 12Ki lewen Nikanor nooto ki ne oo ne po peeleek ak kotoroor koek kandoindet eng' Judea. 13Ki iyookto Nikanor kwo kobar Judas ak koyesta kiboryotikyik, ak ye ibata nooto, kotoroor Alkimo koek tisiindet ne oo ne po hekaluut ne oo eng' tugul. 14Ak ki pwa kowoongei piigap pororyosyek alak eng' Judea komugul ak kogoochi kasubeet Nikanor. Ki igoochi kasubeet ineendet kobwaatyin kole imuuch konyoorunee keljiin aseenet ak nyasuutik che ki ityi Yahudik.
Koyaei Nikanor chorwandit ak Judas
15 Ki iilee tembuuryek metowekwak Yahudik ye kingo kas kole nyoonei Nikanor ak kayumetap pororyosyek alak ak kosa Kamuktaindennywa ne ki lewen piikyik ko po keny ak ko riibei icheek eng' kaborunennyi. 16Ki kas kuuraetap kandoindennywa, ak kogirgiir komanda eng' yooto ak yai pooryeet ak icheek eng' nganaseet ne kiguuree Dessau. 17Kiga kotuiyo eng' tai Simion ng'eetap kametap Judas ak Nikanor nganda ki kiterteer ineendet kosupkei ak pandap punyoot ne ki ma kotogu.
18Nganda no, ko ki wal kabwaatuktikyik Nikanor che po pooryeetap tumtaetap korotiik ye kingo kas utaatyetap Judas ak kiboryotinikyik, ak nyiganateet eng' pooryeet agobo emennywa. 19Kosupkei ak nooto, koyookto anyun Posidonius, Theodotus, Matathias kogoito ak kotaach kayomisetap chorwandit. 20Kingo kage chigil agobo tetuutigap kasyinet ak komwachi kandoindet piik ak kotook keele mi piik eng' kibagenge, ko kosyin icheek agobo kayomisonooto. 21Ki itabaan peetuut kandoik ne po si ko tuiyo icheeget. Ki mong' chepkichutit eng' lugeet age tugul ak ki kichop ng'echerogap kamanuut. 22Ki ng'at Judas piik kotinyei kariik eng' komoswek che po kamanuut si kooro kole ma mi ng'aalseet eng' kebebertap punyoot. Ki tuiyo anyun kandoik chooto ak koyai tuiyet.
23Ki tebi kong'et Nikanor eng' Jerusalem ne ma yai kiy, ago ki ng'at chaang'indap piik kobechigei. 24Ki cham Judas kot ne ki ma kogoochin koistoegei. 25Ki igaigai ineendet kotuniis ak konyoor lagok. Ara ki itunis anyun Judas ak ko meng'iis ko uu chii tugul.
26Ago ye kingo keer Alkimo chameetapkei ne kiting'egei icheek, konam siruutyetap kasyinet ak kwo konyoor Demetrios. Koleenji ko kongeleelji kandoinatet Nikanor eng' amu nee ne kolewen ng'wetoindet Judas koek ne namnjin kandoinatet. 27Ki igoochi katamsanooto laitoryat konereech kot. Ki sirchi Nikanor kole koyookto Makkebeus kwo korgoreet eng' Antiok ko maraany kosupkei ak ne maboiboenji kayasyoet ne ki kiyai.
28Ye kingo ityi logoiyondoni Nikanor, koimaak kot amu putei kasyinet ago ma mi leeluut ne koyai chiichi. 29Amu ki ma koi ingelelji laitoryat, koriip kasarta kobiit si komuuch konam Judas. 30Kingo nai Makabaios kole ma uu kwegeny atebeetap Nikanor kosupkei ak ngelelnateet ne ki iboorchin ineendet Nikanor, kong'oen kole mi kiy ne ki teseitai ne ki ma komyee. Kosupkei ak nooto, konam kasubikyik che ma ng'ering' ak komwei kounyegei Nikanor. 31 Ye kingo nai Nikanor kole kagong'amenji Judas, kwo kochut hekaluut ne tiliil ak ko oo eng' tugul ole ki mi tisiik ko koitoi tiseiywegap kotugul ak kong'at icheek kogoon Judas. 32Kingo mwachi eng' kayastoet kole ma ingen ole mi Judas, koyogoito Nikanor eunnyi ne po tai ko tokyi kaptisiisyo ak koyasyo kole: 33“Ngot ko mogona Judas korataat, abute kapkorosuni po Kamuktaindet kwo ng'wony ak abut kaptisisyet, ak ye ibata ateekyi Dionysus eng' yuuto hekaluut ne po kwong'eet.”
34Kingo kagotar ko mwaei ko uu nooto, kwechigei. Ki sutyi eunekwak parak tisiik kot okyi kipsengwet ak koguur ineendet nooto riibei emennyo ko tugul eng' ng'aleechu: 35“Ee Kiptaiyaatap tugul, nganda marerun kiy, ko kiro ile myee komi hekaluut ne itebee kwenunnyo. 36Ara anyun kisoomin nguno, inyee ne itiliil, Kiptaiyat ne po tiliilindo keele iriip hekaluuni ko kitiliili si ma kimurwon agoi koigeny.”
Ko meei Razis agobo emennyi
37Ki kiistaganji Nikanor chii agenge ne kiguree Razis ne ki agenge eng' poisyegap Jerusalem ago ki chamaat eng' choronokyik ak kotinyei teegiis ak ki kiguuree kwandap Yahudik amu aiyebindonyi. 38Ki eng' tai, peetuusyek chooto ki ma ko chamaat ketuiyo ak pororyosyek alak, ko ki kitiit agobo kayaneetap Yahudik ak kiga inde eng' kimnateet ne oo poortonyi ak sabeennyi ng'oiyondit agobo kayananooto po Yahudik. 39Ki iyookto Nikanor kiboryotinik pogol muut ko nam ineendet komachei koboor sasisyeennyi eng' Yahudik. 40Ki ibwooti kole ngo nam ineendet, koguoteni icheek. 41Ki put kurgeet ne po saang' kiboryotinik ak kichopkei si konam ineendet. Ki ng'at keip maat si kebeel kurgeet. 42Kingo keer Razis kole ka kegeem, kogaigai kome eng' rotweennyi kosiir komee eunegap kiptengegiinik ak konyoor sasiyet ne ma nyooljin teegisto ne po sigeennyi. 43Nganda no, ko mata kooriny rotwet komyee kosupkei ak waseetapkei ne ki piit ak ki rwaei piik komandae kurgotik. Ki labat inee eng' nyiganateet kotokyigei irimeet ak yeityo kowiirchigei kwenutap piik. 44Ago ye kingo pun piik patai, kobiit ole ki ibutyi. 45Ki tonon inee eng' nereegek koobistoi korotiik ak kotinyei kaguotanosyek che yaach kot ak kolabat kotil kwenutap piik. 46Ki tonon eng' koita ne koi ne erng'eng'at. Ye kingo kagobegunee korotiik kong'uus maatinwekyik ak konam eng' eunekyik tuwai ak yeityo kowiirchi kwenutap piik koguurei Kiptaiyat ne po sabeet ak saboon kole koweekyi ineendet kogeny maatinwekyik. Ki uu niito anyun meennyi.