Ng'alaaletap aeng' ne po Zophar
1Kowol anyun Zophar Naamatindet kole,
2“Koono kabwaatutikyuk waluunet,
amu ng'olyootap chirchirto ne atinye.
3Ka agas kereetap kong' ne kagoono alilan,
ak wolwo naennyu.
4Tos ki tom iguiye niito kobooch keny,
kobooch nginde chiito ng'wony,
5ile, nwach poiboiyetap kiptengeginik,
ak po sait ne ming'in kagasetapkei ne po ne ma iywei Kamuktaindet?
6Agot ngo togosta etunatennyi kipsengwet,
ak koit metinnyi poolik,
7kolusei koigeny ko uu ng'atateekyik.
Teebei che ki kogeer ineendet kole, ‘Mi ano?’
8Siirtoi ko uu karwotitoet, ama kenyooru.
Ee, ki oonei ko uu ng'ang'utyetap kemoi.
9Ma kogeerei kogeny konda ne kiga kogeer ineendet,
ama kogeerei ineendet komostanyi kogeny.
10Cheeng'ei lagokyik chameet eng' kibananook,
ak koweech eunekyik mogornatennyi.
11Nyiitaat kawekyik ming'inatennyi,
ago ruitos ak ineendet eng' temburyek.
12Nganda anyiny tengekto eng' kutinnyi,
nganda unyei eng' ng'elyeptanyi,
13nganda riiree ama chamjin kwo,
ago riibei eng' kutinnyi,
14ago walaksei amitwogikyik eng' moennyi,
egu ng'wonetap erenook eng' oriitinnyi.
15Ki kolugui mogornatosyek ak kong'ung'u kogeny;
tumdoi Kamuktaindet chooto eng' moennyi.
16Chuchuni ng'wonetap erenook;
parei ineendet `ng'elyeptap ereneet.
17Ma keerei ainoosyek,
anan ko kereruusyek che rootei che po kumyat ak mwanigap cheego.
18Iweegu tuguuk che ki kobirtochigei eng' poisyet, ak malugui.
Ma paibaitu ko uu eng' tuguuk che ki konor.
19Amu ki inyaliil kibananook ak kometo,
ki korep koot eng' koroomnateet, ak ma teechei kogeny.
20Amu ki ma nai kamuung'et eng' oriitinnyi,
ma saru kiy age tugul ne iboiboi ineendet.
21Ma ng'et kiy ne ki ma am.
Nooto anyun, ma tebyei mogornatennyi.
22Pichiityin eng' chaang'indap tuguukyik,
ityin ineendet eutap age tugul ne nyalili.
23Ye machei konyiit moennyi,
kowiire `Kamuktaindet ineendet nereegekyik che koroomen,
ak koyookyi `Kamuktaindet ineendet nereegekyik ko uu ropta, ye amisyei.
24Nga mwee `icheek kariigap lugeet,
kotooree ineendet `kwangetap sugunwet kosore.
25Ng'usu, ak komong' eng' poortanyi,
ak mang'une kipsegetetyennyi walit ne liilei piich;
mi paragunnyi kamuisosyek.
26Kagigonorchi mesundeito tuguukyik che korooron;
peelei ineendet maat ne maguutei chii,
peelei che ng'etunotiin eng' emainnyi.
27Ng'aanyei kipsengwet tengektanyi,
ak kong'eet ng'wony kogirinda ineendet.
28Istogei mogornateetap koonnyi,
iseeroksei eng' peetuutap nereegekyik.
29Niito kebeberta ne po kiptengekyot, ne punu Kamuktaindet,
ak poroteet ne ki lewenji `Kamuktaindet ineendet.”