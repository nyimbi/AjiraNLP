Chobutik ak tuguugap teekseetap Hekaluut
(2A.Pet 2:1-18)
1Ki iyookto Hiram laitoryatap Tyro otwogikyik koba kap Solomon, ye kingo kagogas keele ki kiil ineendet koek laitoryat kogeer kwandanyi ak amu ki chamei Hiram Daudi eng' peetuusyek tugul. 2Ki iyookto `Solomon piik koba kap Hiram koleenji, 3“Ingen ile ki ma imuuch abba Daudi koteekyi koot kainetap Kamuktaindet ne Toroor Kamuktaindennyi amu lugoosyek che kiga yiem ineendet, che ki mi komoswek tugul, kot konde `Kamuktaindet ne Toroor icheek keldebesaigap keelyekyik. 4Ago nguno ko kogogoono Kamuktaindet ne Toroor Kamuktaindennyu kamuung'et eng' komosta age tugul; ma mi puunyoot anan ko kiy ne ya ne piitu. 5 Ara kaabegechi ateekyi koot kainetap Kamuktaindet ne Toroor Kamuktaindennyu, ko uu ye ki mwachi `Kamuktaindet ne Toroor abba Daudi, koleenji, ‘Tuun teekyin kainennyu koot weeriing'ung' ne tuun andoi kotebee ng'echerennyu ne po laitornatet, kogeerin.’ 6Ko uu nooto ng'at anyun keebwa keetiigap taragonik eng' Lebanon. Ingobois otwogikyuk ak otwogiguk, ak agoonin melektap otwogiguk che kemwa; ko uu ye ingen inyee ile ma mi chii eng' acheek ne ingen koep keetiik ko uu Sidonik.”
7Kingo kas Hiram ng'aleegap Solomon, kobaibait miising' ak kole, “Ingilas Kamuktaindet ne Toroor rani, ne ki igoochi Daudi weeriit ne utaat koboi pororyoni oo.” 8Ki iyookto `Hiram piik koba kap Solomon koleenji, “Kaagas ng'aleek che keyokwo, ayae ko uu mageng'ung' tugul agobo pagoinigap taragonik ak pagoinigap piribiryet. 9Ibu otwogikyuk kochoorgei eng' Lebanon kobwa nyanjetap Mediterenian; ak aratyine si koba kobun nyanjet kot koit ole imwaiwo, ak amwaite kityaach eng' yooto, si inyoo iip. Ak isuldaiwo magennyu igoochi amitwogik piigap koonnyu.”
10Ki igoochi anyun `Hiram Solomon pagoinigap taragonik ak pagoinigap piribirinik, ko uu che tee che kimache. 11Ki igoochi `Solomon Hiram keruutik eliphuusyek tiptem che po nganuuk koek amitwogigap koonnyi, ak keruutik tiptem che po mwanik che tiliileen. Ki igoochi anyun `Solomon Hiram ko uu nooto kenyiit age tugul.
12Ki igoochi `Kamuktaindet ne Toroor Solomon utaatyet, ko uu ye ki iarorchi. Ki mi kaalyeet eng' kwenutap Hiram ak Solomon; ak ki yai tuwai arorutyet.
13Ki ng'at Solomon kekwei piik eng' Israel tugul; ki ek pichooto tugul eliphuusyek sosom. 14 Ki iyookto koba Lebanon, piik eliphuusyek taman eng' arawet age tugul kochunjun; kimi Lebanon arawet agenge, komi kaa eng' arawek aeng'. Ki pou Adoniram pichooto. 15Ki tinyei kora Solomon piik eliphuusyek tamanwogik tisap che kilaisei, ak eliphuusyek tamanwogik sisiit che kiebisyei eng' tuloonook, 16koma pooto kiptainik che eecheen eliphuusyek somok ak pogol somok che po Solomon che ki indochin poisyet ak ko ki pou piik che kiyaei poisyonooto. 17Ki ng'at anyun laitoryat, ak kiwai icheek koik che eecheen, che po kamanuutyet ne oo, koek che tonone koot kobooto koik che ki kiwai. 18Ki yai koichooto teegigap Solomon ak teegigap Hiram ak Gebalik ak ki chop pagoinik ak koik koteege koot.