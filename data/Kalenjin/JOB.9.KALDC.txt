Ng'alaaletap Job ne po somok
1Ki wol anyun Job kole,
2 angen iman ale uu nooto.
Ago imuktoi ano chiito koek ne po iman eng' taitap Kamuktaindet?
3Ngot kochamei chiichooto kobelgei ak ineendet,
koma imuuchi kowolji agot ng'olyoot eng' eliphuut.
4Utaat ineendet eng' muguleldo, ak kotinyei kimnateet ne oo.
Ng'oo ne ki kouitkei eng' tainnyi, ak koboor?
5Ineendet ne iutoi tuloonook ama naei icheek,
ye igabui icheek eng' nereegekyik;
6ne kitumdumi ng'wonyut koistogei eng' komostanyi,
ak kobotanso tolochikyik.
7Ne ng'atei asiista si ma chor;
ak ko ng'oochei kecheik.
8Ineendet ineegei ne iitoi kipsengwet,
ak kotyechei peek che mildogei che po nyanjet.
9 Ineendet ne yaei kecheik che uu tyondo,
kapsomoguk ak koremerik,
ak kooriik che mi murot tai.
10Ineendet ne yaei tuguuk che eecheen che ma kiguitos,
ee, tuguuk che kikwong'ee che ma iitoksei.
11Ye punei ye neegiteena, koma keere ineendet;
siirtoi kogeny, amanyiti.
12Keero, namei ak ng'oo ne eetee?
Ng'oo ne mwachin koleenjin, iyae nee?
13Ma istoi Kamuktaindet nereegekyik;
ing'uruuksei toretigap Rahab eng' keelyekyik.
14Amuuchi anee awoljindo ano?
Alewendoi ano ng'aleekyuk che kimwae ak ineendet?
15Ne agot ngo aa po iman, ko mawoljini ineendet;
asaisai punyondennyu.
16Nda ki kaguur ak kowolwo;
ta mayani ale kita kasei kutinnyu.
17Amu tuena usoonet ne oo,
ak kotesei mookyuk puch.
18Ma chamwo abuus,
ago inyiita ng'wanindo.
19Ngeng'alaal agobo kabeletapkei, ko kiim inee,
ak ngot ko kiy ne po kirwook, ko ng'oo ne chobwa peetuut?
20Agot ngo po iman, korwookwo kutinnyu;
agot ngo aa ititaat, kobaoryanjino kole aa ne imaasat.
21Nga aa ititaat, koma iitigei;
asase sabeennyu.
22Agenge tugul; nooto amwae anyun ale,
ng'emei ne ititaat ak ne kiptengekyo.
23Ngot kobaris pireet kochokyi,
kororechin anyun tyemisyetap che ma tinyei leluut.
24Ki kinde ng'wonyuni eunegap kiptengeginik;
tuchei togoochigap kirwoogikyik.
Ngot koma ineendet, ko ng'oo anyun?
25Ruaei peetuusyekyuk kosiir ne labatindet;
mweei, ma keerei kiit ne myee.
26Kagosiirto ko uu melisyek che rwaei;
ko uu kipsiichit ne choorchingei tyondo ne machei kobar.
27Ngot amwa ale, autye kang'unyng'unyennyu,
amete aragenennyu ak abaibaitu.
28Aiywei aragenosyekyuk tugul,
angen ale meityina ile ma tinye leluut.
29Kirwookwo,
amu nee anyun si aiimge puch?
30Agot ngaunegei peegap teluji,
ak atiliil eunekyuk miising',
31Agot ngo uu nooto iwiirchino keriinget,
ak kowecho agot ngoroikyuk.
32Amu ineendet koma chii, ko uu anee ne awoljini,
kot ketuiye kibagenge eng' kirwooget.
33Amu ma mi ne ioitoseech,
si kobiit kogonoorech eunekyik acheek tuwai.
34Ingoistoena kiroktonyi,
amat komua kamuisennyi,
35si ang'alaal anyun, amaiywei ineendet,
Amu anee angen ale ma uu nooto.