Laitornatetap Asa
1Ki ru anyun Abijah kobooto kwanisyekyik, ak ki kitupchi nganaseetap Daudi, ak ki laitoran Asa weeriinnyi kogeer ineendet. Ki nyoor emet kaalyeet kenyiisyek taman eng' peetuusyekyik. 2Ki yai Asa ne myee ak ne po iman eng' taitap Kamuktaindet ne Toroor Kamuktaindennyi. 3Ki isto kapkorosusyek che teer, ak komoswek che torooreen, kibut tolochik ak koep Aserik. 4Ki ng'at Judah kocheeng' Kamuktaindet ne Toroor, Kamuktaindetap kwanisyekwak, ak koyai ng'atuutik ak kayomisutik. 5Ki isto kogeny eng' nganasook tugul che po Judah komoswek che torooreen ak ole kibeeljine kanamonik kagoochinoik; ak ki tinyei kaalyeet laitornatet eng' tainnyi. 6Ki teech nganasook che ng'ootaatiin eng' Judah. Ki mi kaalyeet emet ak ki ma kotinyei lugeet eng' kenyisyechooto, amu kiga kogoochi `Kamuktaindet ne Toroor ineendet kamuung'et. 7Ki mwachi piigap Judah koleenji, “Ongeteech nganasochu, ak kiyieme irimoik ak teeksosyek che kooen, ormariichok ak temeleiywek; ta komi emet tainnyo amu kigecheeng' Kamuktaindet ne Toroor, Kamuktaindennyo; kigecheeng' ineendet ak ki kogoonech kamuung'et eng' komosta age tugul.” Ara kiteekso anyun ak koboor. 8Ki tinyei Asa lugeet ne po piik eliphuusyek pogol somok che po Judah che ki tinyei long'onik ak ng'otwek, ak piik ki eliphuusyek pogol aeng' ak tamanwogik sisiit che po Benjamin, che ki tinyei long'onik ak kwangok. Ki piik che kiimeen che nyigoonen chuuto tugul.
9Ki nyo kobargei ak icheek `Zerah Ethiopiaindet, kotinyei lugeet ne po piik millionit agenge ak kariisyek pogol somok; ak ki it Maresha. 10Ki wo anyun Asa kotorookta ineendet ak kitet lugeet eng' atebweetap Sepata ne mi Maresha. 11Ki riirchi `Asa Kamuktaindet ne Toroor Kamuktaindennyi, kole, “Kamuktaindet ne Toroor, ma mi age kobatenen ne imuuchi kotoretis eng' kwenutap ne kiim ak ne ma tinyei kimnateet: toretech, ee Kamuktaindet ne Toroor, Kamuktaindennyo; amu kimang'un, ak kagibwa kebarge ak tuiyoni eng' kaineng'ung'. Ee Kamuktaindet ne Toroor, ii Kamuktaindennyo; amat koterteerin chii.”
12Kobar anyun `Kamuktaindet ne Toroor Ethiopik eng' taitap Asa ak eng' taitap Judah. Kimwei Ethiopik, 13ak ki oon Asa ak piik che ki mi tugul agoi Gerar. Ki pek Ethiopik che chaang' ne mata komuuch kosargei; amu ki kibar eng' taitap Kamuktaindet ne Toroor, ak eng' taitap lugeennyi. Ki ip piigap Judah parunenik che chaang'. 14Ki par nganasook tugul che ki mi ole neegitee Gerar, amu ki nyoonji icheek kamuisetap Kamuktaindet ne Toroor. Ki nam icheek tuguuk eng' nganasook tugul; amu kimi parunenik che chaang' nganasochooto. 15Ki par kogeny kaptugusyek, ak kokweri keechiirek ng'iisyat ak tambeesik. Yeityo koweek koba Jerusalem.