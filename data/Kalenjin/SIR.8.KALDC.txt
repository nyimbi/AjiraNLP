Poisyee naet
1Mat obelgei kobooto che kiimeen,
imuuch ibutyi eunekwak.
2Mat oboljine kobooto mogorek,
imuuch ko poisyee mogornatennyi koterteerin.
Amu kige poisyee thahabu keng'eme che chaang',
ak kimaase mugulelwegap laitorinik.
3Mat otiiye ak chii ne chaamin,
ametesyi `kwenik maannywa.
4Amewitawit chii ne ma tinyei atebeet ne myee,
imuuch koteweer kwanisyeguk che ki koba.
5Amegergong' inee ne sigu eng' chalwok,
ibwaat ile acheek tugul ko nyoljech kergong'yet.
6Mat isas chii ne oos,
amu alak eng' acheek keetyini oosindo.
7Mat ibaibaenji meetap chii,
ibwaat ile kanyool kebegu acheek tugul.
8Mat isas kalewenaigap che ng'oomen,
ago igiilgei inai kaguiyennywa;
amu eng' chooto ineetigei atebeet ne myee,
ak ole iboisyechindoi pounik.
9Mat ieesye igas che mwaei piik che kagoegitu,
amu icheek ko ki ineetkei kobun sigiikwak.
Ineetigei kobun icheek ole kinaitoi,
ak ole igonundoi waluunet ye kimakyingei.
10Mat iywokyi maat kiptengeginik,
imuuch ilal eng' laleetap maat.
11Mat ichamji menotik kondoun,
anan komuuch komwa lembech agobo ng'aleeguk.
12Mat ibesendechi ineendet ne kiim kosiirin,
ago ngot ibesendechi kiy, inai ile kagobet.
13Mat igoite kiy ne itononjinen chii kosiir kamugeng'ung',
ago ngot igoite, ichoboge iliban.
14Mat imutyi kapkirwook chii ne kirwoogin,
amu kitilei ng'aleek koluulji ineendet ko uu poisyennyi.
15Mat obendate ak ngelelik,
egu icheek mileet eng' inyee,
amu yaei icheek ko uu ye machei,
ak obegu tuwai amu abusnatennyi.
16Mat owoljine ng'al ak chii ne neregiin,
anan obe tugul panda obun emet ne ma mi chii,
ak ole ma neegit toreto, sapchin inee ko kwerin.
17Mat icheeng' katigonet kobun abusanik,
amu ma imuuchi koriip ung'ootyo.
18Mat iyai kiy ne po ung'at eng' taitap toek,
amu mengen ile nee che pendi kong'ang'doi.
19Meng'aang'ji chii age tugul kabwaatutiguk,
ngiyai nooto iutye agobo poiboiyeng'ung'.