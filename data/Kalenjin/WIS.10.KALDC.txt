Poisyetap utaatyet
1 Ki riib utaatyet kwanda ne tai ne po kipkosabei eng' ng'wony,
inee ne kisyi keyai kotom keyai age tugul,
ki sar ineendet eng' kabutennyi
2Ak kogoochi ineendet kimnateet koboi tuguuk tugul.
3 Nga kingo manda ne ki ma koititaat eng' nereegek,
kolus amu eng' nereek ko ki par ng'eetap kamet.
4 Ye kingo La mogoochek ng'wony amu ineendet,
ko ki utaatyet ne ki sar kogeny
ki iaroor ne ititaat koboisyee keet.
5 Kingo pargan pororyosyek
agobo kayomisutik che ki ma koititaatiin,
konem `utaatyet chii ne ititaat ak kotabaan ineendet
si koek ne libwop eng' taitap Kamuktaindet
ak kogimit inee eng' chamyennyi agobo lakwennyi.
6 Utaatyet ne ki saru chii ne po imanda ye kingo pegu ne ma iywei Kamuktaindet
ak komwee mat ne ki robonu ak nganasook muut.
7Ta ko ng'etunotiin paornatetap yaityennyi;
kap pusagar ole ta koiyeni
Ole pitos minutik che ma iytos anan koruryo logoek.
Telele yooto tulweetap munyuk asi koek paornatetap kayanennywa ne ma mi.
8Amu kisirtoe icheek utaatyet,
ko ma imuuch koguiyo che myach ak che yaach kityo,
ago ki metochi chii koek kabwaatet agobo perberindonywa, si koek kabutennywa ne ma kiutyen agoi.
9Ki sar utaatyet eng' kaimutik icheeget che poisyechin ineendet.
10 Ki mwee nereegegap tupchennyi chii netelelot ago ki indochin ineendet eng' ortinweek che chuulotin.
Kingo mwei ne ititaat komwee nereegegap ng'eetap kamet,
ki iboorchi ineendet ortinweek che ititaatiin;
ki iboorchi ineendet pounatetap Kamuktaindet
ak konet ineendet ng'omnateetap tuguuk che tileleen.
Ki yai ineendet koboor eng' poisyonikyik
ak kotes ruratetap poisyennyi.
11Kingo am tawiy puunikyik agobo ineendet,
ko ki tep ak ineendet ak koyai ineendet koek mogoryo.
12Ki teekta ineendet eng' puunik
ak kosar ineendet eng' icheek che kileen kokwar inee;
eng' kwetetapkei, ko ki igimit inee,
asi tamangap konetkei kole, omi ak Kamuktaindet koma temeneen kiy.
13 Ki ngealda ne ititaat, koma meto utaatyet,
ago ki sar ineendet kobun tengek,
ki rekto tuwai koba korgoret.
14Kingo mi korgoreet, koma pagaakta inee,
agoi kimnateetap pounatet koboi kiptainikyik.
Ki ng'oong' icheek che ki irwokyin koek kiplembechoonik
ak ki igoochi inee kondit ne po koigeny.
15 Ki utaatyet ne ki sar piik che tiliileen
komang'une siyogap che ki inyaliili
16Ki chut saboondap kiboityotap kiptaiyat,
ak koterteer laitorinik che ki kiywei eng' kwang'utik ak kaboorunoik.
17Kigoochi piik che tiliileen konunotyo agobo poisyonikwak;
ki aror icheeget eng' ooreet ne po kwang'ut,
ak koek ineendet urwennywa ne po pet
ak lapkeiyetap kecheiyat nenywa eng' kemoi.
18Ki imut icheeget kosiir nyanjeet ne piriir,
ak kondochi icheek kobun peek che chaang'.
19Ago ki kany kola peek puunikwak,
ak kong'isyi poorwekwak ngeguutyet.
20Ko uu no ko king'em che ititaatiin che ma iywei kamuktaindet;
ki tyenso tyenwogik kole, Ee Kiptaiyat, eng' kaineng'ung' ne tiliil.
Ingolaasunok kaineng'ung' ne kiim ne ki koteektech;
21amu ki yaat utaatyet kutuswegap che ma twegu
ak koyai ng'elyebwagigap manyurunik kong'alaal komyee.