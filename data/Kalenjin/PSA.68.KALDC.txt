Kalasunet ak mwaetap Kongoi
1Ingong'eet Kamuktaindet, ingoiyesta puunikyik;
Ak ingomwei eng' tainnyi che wechei ineendet.
2Iyeste icheek ko uu ye kiyestoi iyeto:
Ko uu ye chootei temeniet eng' ye neegitee maat,
Ko uu nooto ingolusyo kiptengeginik eng' taitap Kamuktaindet.
3Ago ingoboiboitu che po imanda; ingogaskei eng' taitap Kamuktaindet:
Ee, ingoboiboitu eng' kagasetapkei.
4Otyenji Kamuktaindet, olasu kainennyi;
ochopchi ooreet ne oo ineendet ne punei ong'atosyek, ko uu ne laanyei paraisiit.
Kainennyi ko Kamuktaindet ne Toroor; ak ogaaskei eng' tainnyi.
5Kwandap che ma tinyei sigiik, ak ne tononjin mosoogik,
Ko Kamuktaindet eng' koonnyi ne tiliil.
6Igoochin Kamuktaindet che mi icheegei komeng'jin ak alak:
Imutyin kimonjororinik poroteet:
Ago menyei pistoik emet ne yaamaat.
7Ee Kamuktaindet, ye kinga imande indoe piiguk,
Ye kiityegoti surkwen,
8 Kobotan ng'wony,
Ak kororok kipsengwet eng' taitap Kamuktaindet:
Kobotan Sinai nooto eng' taitap Kamuktaindet, Kamuktaindetap Israel.
9Ee Kamuktaindet, ki iyoogu ropta ne oo,
ak ki igimit poroteng'ung' ye ki tinyei ng'etatet.
10Ki meny olooto tuiyeng'ung';
ee Kamuktaindet, ki ichopchi che po myeeindong'ung' kibananook.
11Igoitoi Kiptaiyat ng'olyoot:
Oo lugeetap kobogorisyek che mwaitoi ng'aleek.
12Mweei laitorinigap lugoosyek, mweei:
Ak kopchei kwondo ne ng'etu eng' kaa parunenik,
13Agot ngirue piusyegap keechiirek,
ko uu kebebaigap cheptuget ne ki kituge fedha,
Ak koroorikyik che ki kiile thahabu che talelyonen.
14Ye ki iyeesta Ne po Kamuktaet laitorinik eng' olooto,
Ko ki uu ye ibuti teluji eng' Salmon.
15Tulweetap Kamuktaindet ko tulweetap Bashan;
Tinyei tulweetap Bashan walisyek che kooen.
16Amu nee si koamak ng'etkong', okweek tuloonook che kooen,
Agobo tulweet ne ki komach Kamuktaindet komeny?
Ee, menyei Kamuktaindet ne Toroor olooto koigeny.
17Karisyegap Kamuktaindet ko eliphuusyek tiptem, agot eliphuusyek ak eliphuusyek:
Mi Kiptaiyat kwenunnywa, eng' Sinai, eng' Ole-Tiliil.
18 Ki itogoste parak, ki imut luulenik che ki iluul;
Ki itaach piik koek kagoochinoik,
Ee, agot ngelelik ak icheek, si kobiit komeng'iis Kamuktaindet ne Toroor.
19Iberuurot Kiptaiyat, ne ibei peetuut age tugul milennyo,
Kamuktaindet ineendet ko yetunennyo.
20Kamuktaindet eng' acheek ko Kamuktaindet ne po saruunet;
po Kiptaiyat Kamuktaindet ortinwek che kechilile eng' meet.
21Ago tuei Kamuktaindet metowegap puunikyik,
Metitap chiito ne wendote tengektanyi.
22Ki le Kiptaiyat, Amutu kogeny eng' Bashan,
Amutu kogeny komang'une rirosyegap nyanjet:
23Si kobiit irooch keeldong'ung' korotiik,
Si konyoor ng'elyeptap seseniguk kebebertanyi eng' puunik.
24Ki kogeer icheek panweguk, ee Kamuktaindet,
Panwegap Kamuktaindennyu,
Laitoryandennyu, agoi ole-tiliil.
25Ki indo tyeniik, ak ki isubu che kibutei kibugandinik,
kimi kween kootap Kor che kibirei sugutisyek che mengeechen.
26Olasu Kamuktaindet eng' tuiyosyek,
Olasu Kiptaiyat, che ko po kondametutap Israel.
27Miitei Benjamin ne ming'in, pounindennywa,
Miitei pounigap Judah ak tuiyennywa,
Pounigap Zebulun, pounigap Naphtali.
28Ki kong'at Kamuktaindeng'ung' kimnateng'ung':
Igimiit, ee Kamuktaindet, nooto ne ki iyai agobo acheek.
29Ibun laitorinik kagoochinoik
Amu hekalung'ung' eng' Jerusalem.
30Kergong' tyondap timiin ne mi mutweek,
Chaang'indap kiruugik, ak moegap piik,
Koming'inonugei age tugul koibu fedha;
Kigoiyesta `ineendet piik che chamei pooryeet.
31Tuun mang'une pounik Misiri;
Iyogoochin Kush eunekyik Kamuktaindet kochokyin.
32Otyenji Kamuktaindet, okweek laitornatosyegap ng'wony;
Otyenji Kiptaiyat kalasunoik;
33Ineendet ne laanyei kipsengwetisyegap kipsengwet, chooto po keny;
Ogeero, twegu eng' kutinnyi, kutit ne kiim.
34Ingobunji kimnateet Kamuktaindet:
Mi telunatennyi Israel,
Ak mi kimnateennyi paragusyek.
35Ee Kamuktaindet, kiywein eng' oldinweguk che tiliileen:
Kamuktaindetap Israel, ne igoochin piikyik kimnateet ak kamuktaet.
Iberuurot Kamuktaindet.