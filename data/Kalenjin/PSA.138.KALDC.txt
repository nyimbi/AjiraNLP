Saaetap kongoi
1Agoonin kongoi eng' muguleldanyu komugul;
atyenun kalasunoik eng' taitap kanamonik.
2Agutunyi atokyinige hekalung'ung' ne tiliil,
ak agoochini kaineng'ung' kongoi amu chamyeng'ung' ne tala amu imandang'ung';
amu ki ieet ng'olyoondeng'ung' kosiir kaineng'ung' komugul.
3Ki iwolwoo eng' peetuut ne ki aguurin,
ki igimita eng' kimnateet eng' saboondanyu.
4Koonin kongoi laitorinik tugul che po ng'wony, ee Kamuktaindet ne Toroor,
amu ki kogas ng'aleegap kuting'ung'.
5Tyeni icheek agobo ortinwegap Kamuktaindet ne Toroor,
amu oo toroornatetap Kamuktaindet ne Toroor.
6Agot nga toroor Kamuktaindet ne Toroor, kogeerei ne nyeraat,
ago ingen ineendet menotyot agot ngo mi ole loo.
7Agot ngabunoti kwenutap nyalilda, ko inyee ne iriiba;
iitoi eung'ung' igirindoe nereegegap puunikyuk;
ak sarwo eung'ung' ne po tai.
8Isuldaiwo Kamuktaindet ne Toroor tuguuk che nyoljino;
tebyei rireeneng'ung' koigeny, ee Kamuktaindet ne Toroor;
amebagaakte poisyonigap euneguk.