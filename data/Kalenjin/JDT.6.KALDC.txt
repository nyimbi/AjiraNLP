Kegoitoi Akior
1Ye kingo kakwo ng'wony poloteetap pichooto ki mi saang'uutap tuiyet, komwachi `Holofene ne ineendet ko ki kandoindetap lugeetap Assyria Akior eng' tait ne po kiplugotiniigap saang' kole: 2“Ii ng'oo inyee Akior ak okweek kiplugotiniigap Ephraim, si omaoten eng' kwenunnyo ko uu ye kaomwa ra ak olenjech amat keyachi pororyetap Israel ile amu wendi kotareti pororyetap Israel Kamuktaindennywa? Ng'oo Kamuktaindet age ne ma Nebukadnezar? Iyooktoi ineendet kiplugotinikyik si kong'em kotko kowong' eng' ng'wony. Ma koi kosar icheeget Kamuktaindennywa; 3Kibare kiwong'u icheek acheek otwogigap laitoryat ko uu chiichak. Ma koi imuuch kotononso eng' kimnateetap lugeennyo. 4Ki terteri icheek; pogitos tuloonookwak eng' karootikwak, ak nyiei mbareniikwak muuswekwak. Agot tyegutikwak koma koi ng'et amu kabookyinennyo; lustos icheek kobegu. Mwaei ko uu nooto Laitoryat Nebukadnezar, ne ineendet ko kiptaiyatap ng'wony komugul. Amu kagomwa, ko mabendi puch ng'aleekyik.
5“Ago eng' inyee Akior, kiplugotyotap pororyetap Ammor, kemwa ng'aleechu eng' kasarta ne mi teweernateet, ko ko uu nooto koma koi iroo togeennyu kogeny kong'etee peetuuni agoi aweekyi mugetuut pororyoni kemang'une Misiri. 6Eng' wegennyu anyun ko torei rotwetap chok ne po lugeennyu ak ng'otitap otwogikyuk komooswekwok, ak obutye osyep piikwak che ka keguoten.
7“Eng' nguno anyun ko mutok mutwoorikyuk oweege agoi emetap tuloonook ak kondeak nganaseet agenge ne po nganasook eng' tabandap ortinwek. 8Ma koi omeye agoi obegu kobooto icheek. 9Ngot obwaati eng' saboonwekwok ole ma kimuti, ko mat komeak mugulel! Kamwa, ak ma mi eng' ng'aleekyuk ne ma itwoisyiokse.”
Kimuti `Akior Bethulia
10Ki ng'eet eng' yooto anyun Holofene ak kong'at otwogikyik, chooto kiboisyechin ineendet eng' emainnyi konam Akior ak komut kwo Bethulia si kogoochi pororyetap Israel. 11Ki imut anyun `otwogik ineendet komanda ak kotokyi emet ne warenget, ak kotogosta koba emetap tuloonook ak koit kong'iigap peek chooto che neegitee nganaseetap Bethulia. 12Ye kingo keer piigap nganaseet icheek, konam kariikwak ak korwai komanda saang' agoi tulweet parak, ak icheek che kiboisyee chemasindarok ko kiteer icheek koma togos eng' koik che wiireen. 13Ye kingo nyoor ole kaunyegei eng' kelutap tulweet, korat `icheek Akior ak kometo ko ruei eng' yooto, ak koweek koweekyigei kiptaiyannywa.
14Ki pwa anyun pororyetap Israel korek eng' nganaseennywa ak konyoor ineendet; ki ityaach ineendet ak komut agoi Bethulia taitap kirwoogigap nganaseennywa, 15che icheek eng' peetuusyechooto ko ki Uzziah weeriitap Mikah, ne po pororyetap Simion, ak Chabris weeriitap Gothoniel, ak Charmis weeriitap Melchiel. 16Ki kuur poisyek tugul che po nganaseet kobwa tuiyet, ak ki rwoi kobwa tuiyet parnotikwak kobooto kwonyiik. Ki kitepto Akior eng' kwenutap piikwak tugul, ak kotebsee Uzziah agobo kiit ki yaak. 17Ki wol ineendet ak kotetyi icheek kiit ne ki yaak eng' tuiyetap Holofene, ak tugul che ki mwa ineendet eng' taitap kandoik che po pororyetap Assyria, ak tugul ole ki pirto tegeet Holofanes agobo kiit ne yachin kootap Israel. 18Ki ibutyo piik ak Kosa Kamuktaindet ak kowaakyo kole:
19“Ee Kiptaiyat Kamuktaindet ne po kipsengwet, iroo ngelelnatennywa, ak riiree piikyok eng' kanyalilennywa, ak tooben eng' riirge rani togoochikwak eng' icheek che kagitabaan agobo inyee.”
20Ak ki kigimit `icheek Akior, ak kolas inee miising'. 21Ki ye ibata tuiyet, komut `Uzziah ineendet kwo koonnyi ak koyachi igoorto poisyek; ak eng' kemounooto tugul ko ki kuur `icheek Kamuktaindetap Israel kotoret.