Parweetap Antiokas weeriitap tisap
1Ki iyookto Antiokas weeriitap laitoryat Demetrios paronok kong'etee emotinwek che mi nyanja kween koyokyi Simion, ne tisiindet ak kandoindetap Yahudik ak emetap Yahudik komugul; 2ki uu chu kayomisutikyik: “Laitoryat Antiokas asirchini Simion tisiindet ne oo ak kandoindet ak pororyetap Yahudik, otaach kagatyet. 3Nganda kogoonom emetap aguiywogikyok ngelelik, ak atyeme anam laitornatet asi amuuch aweek ko uu eng' tai, ak ko amutu kiboryotinik che ma ng'ering' ak agimiit eng' kariik melisyegap pooryeet. 4Amache anyo achut emet si awo ketuiye ak icheek che ki kong'em emennyo ak icheek che ki ng'em nganasook che chaang' eng' laitornatennyu. 5Ara anyun eng' nguno amwaun ale aisuruut tugul che kinyoor laitorinik che ki mi eng' tainnyu agoonin, ak agoonu atyach kebeber eng' tugul che kigoonin. 6Agoonin chamjinet iyachigei robiinik che po emeng'ung', 7ak agoochi Jerusalem katyaknatet kobooto kaptisisyet. Ng'etu kobunjin kariik tugul che koichop ak irimoik che koitech ak itinye nguno. 8Pesendo age tugul ne itinye ne po konorwetap emet ak pesenwogik alak tugul che piitu kityachi eng' inyee ne maronyei ak eng' kasarwek tugul. 9Ye kagenamu emennyo, kegoonin katorooret ne oo ak emeng'ung' ak hekaluut, asi kotook eng' emet komugul liilindong'ung'.”
10Eng' kenyiitap pogol agenge ak tamanwogik tisap ak ang'wan, kogimanda kwo Antiokas ak kobookyi emetap aguiywogikyik. Ki toret ineendet kiboryotinik tugul ak kong'et che ng'ering' che ki mi ak Tripho. 11Ki oon Antiokas kosup ineendet, ak kiit `Tripho eng' mweennyi Dor ne neegitee nyanja; 12amu ki ingen kole kagoityi ineendet aseenet ak kogomwee ineendet kiboryotinikyik. 13Ara kibir kambi Antiokas si kobookyi Dor, ak kobooto ineendet ko ki mi kiboryotinik pogol agenge ak tiptem ak chepkichutisyek eliphuusyek sisiit. 14Kiyem nganaseet, ak kochut pooryeet melisyek eng' komosta ne po nyanja; ki igimit kobookyi nganaseet eng' komosta ne po emet ak nyanja, ak koete age tugul komanda anan kochut oriit.
Kotoreti Rome Yahudik
15 Ki it kobunu Rome Numenius ak che kibwanei tugul koibu paronok che po laitorinik ak emotinwek ak kisiraatiin ko uu ni: 16“Lucius, ne oo ne po Romanik, asirchini laitoryat Ptolemy, taach kagatyet. 17Kagobwa kayooktoik kobun Yahudik kobwanjech eng' chorwandit ak kibagenge si kileliit chorwandinyo ne ki po keny ak kibagenge. Kiga kiyook icheek Simion tisiindet ne oo ak pororyetap Yahudik, 18ak koip long'eetap thahabu ne nyigiisindo ko olo po eliphuut agenge. 19Ara kageanjine anyun kesirchi laitorinik ak emotinwek keleenji amat koguoten anan koyoochi pooryeet icheek ak nganasookwak ak emennywa anan koyai kibagenge ak icheek che yachin pooryeet. 20Ak eng' tabenennyo, komyee keyan long'eet kobun icheek. 21Ara anyun ngot komi ngelelik kobun icheek che kimwechin kobun emennywa, igoochi icheek tisiindet ne oo Simion, si kogoochi kergong'yet kosupkei ak ng'atuutyet.”
22Ki sir chemoget kora ne uu nooto kosirchi laitoryat Demtrius ak Attlaus ak Ariarathes ak Arsakes, 23ak kosirchi Delos, ak Myndos, ak Sicyon, ak Karia, ak Samos, ak Pamphylia, ak Lycia, ak Halikarnassus, ak Rhodes, ak Phaselis, ak Kos, ak Side, ak Aradus ak Gortyna ak Knidus ak Cyprus ak Cyrene. 24Ki iyookyi kora tuguuchuuto tisiindet ne oo Simion.
Suryeetap Antiokas ak Simion
25Ki ibookyi laitoryat Antiokas Dor kasartap aeng', kobookyin eng' lugeennyi konyil ak konyil ak kobookyine kariigap lugeet; ak kiger Tripho ak koete ma manda saang' ak konyo oriit. 26Ak ki iyookyi Simion Antiokas kiboryotinik che kagilewen eliphuusyek aeng' si koboryo ak ineendet, ak fedha, ak thahabu, ak kariik che chaang' che po pooryeet. 27Ago ki eesyo konam konunoichooto, ak kobut kayomisutik tugul che kiga yai eng' tai ak Simion, ak kiet suryondit eng' kwenunnywa. 28Ki iyookyi ineendet Athenobius, agenge eng' choronokyik si kong'alaalso ak ineendet koleen, “Onamu okweek Joppa ak Gazara ak ng'otweet eng' Jerusalem; nganasook icheek eng' laitornatennyu. 29King'em kiwotosyekwak, ki yai yautyet ne ya kot eng' emet ak ki ip kobunjin kebeberwek che chaang' eng' laitornatennyu. 30Ara ra anyun, koonu nganasook che ki nam ak robiinik che ki nyoorunee komoswek che kiterteer eng' saang'utap kiwatosyegap Judea; 31ngot ko manoo, iyakwo konyil talendainik pogol muut che po fedha amu ng'emisyet ne ki koonu ak talendainik pogol muut alak che po robiinik che ki nyoorunee nganasook. Nda puch, kebwane ak kibookyin eng' pooryeet.”
32Ara king'eet anyun Athenobius, chorweetap laitoryat, ak konyo Jerusalem, ak ye kingo toben lelestap Simion, ak komoswek che ki tinyei thahabu ak fedha, ak tagurnatennyi, koginyoor kwong'eet. Ye kingo mwachi agobo logoiyotap laitoryat, 33Koleenji Simion eng' waluutyennyi: “Tomo keip emetap chii anan kenam tuguugap piich, ago che ki tinyei ko kandiinigap aguiywogikyok, che ki eng' peetuusyek alak ko kiga koip eng' ma eng' imanda puunikyok. 34Rani anyun ketinye poroindo, kename eng' kimnateet poroteetap aguiywogikyok. 35Ak agobo Joppa ak Gazara, chooto imache, ko ki cham koyae ng'emisyet eng' kwenutap piik ak eng' emennyo; eng' icheek kegonook talendainik pogol agenge.”
Mawalji ng'olyoo ineendet Athenobius, 36ago ki week ak nereegek koweekyigei laitoryat ak komwachi logoiywechu, ak lelestap Simion ak tugul che kigeer. Ak kinereech kot laitoryat.
Kabeletap Kendebeus
37Ki eng' yatugul, kolaany meeliit Tripho ak komwei kwo Orthosia. 38Ak ki ieet laitoryat Kendebio koek ne oo ne po kiboryotinik eng' emet ne po ngeguusyegap nyanja, ak kogoochi kiboryotinik che po keelyek ak che po kariik. 39Ki ng'at ineendet kotokyi kabookyinet Judea, ak koteech Kedron ak kogimit ormariichokyik, ak koborye piik; agot kora ko ki isup laitoryat Tripho. 40Ara ki nyo Kendebio Jamnia ak kotoi ko kwany piik ak kobookyi Judea ak konam piik koek luulenik ak kobar icheek. 41Ki teech Kedron ak konde keetiigap paraisinik ak kiboryotinik olooto, si komuuch koba komanda ak koyai kabookyinet eng' ortinwegap Judea che eecheen, ko uu ye ki kang'atita ineendet laitoryat.