Kobookyin Ptolemy Syria
1Ak ki ng'eet laitoryatap Misiri ak koyum kimnatosyek che eecheen, che chaang' ko uu ng'aniek eng' nyanja taban, ak melisyek che chaang'; ak ki tyem konam laitornatetap Alexander eng' ng'aalseet asi kotesyi laitornatennyi. 2Ki manda kwo Syria ak logoiywegap kaalyeet, ak ki yaatyi piigap nganasook kurgotik ineendet ak koba kotuiye ineendet. Ki kang'at laitoryat Alexander kole si kotuiyo ak ineendet amu ki kapyugoi ne po Alexander. 3Ago ye kingo kagochut Ptolemy nganasook konde kimnatosyekyik koek che po pooryeet eng' nganaseet age tugul.
4Ye kingo neegityi Azoto, keboorchi ineendet hekaluut ne ki lal ne po Dagon, ak ole ki king'emda Azoto ak kokwatinwekyik, ak muuswek che ki karuiyo komargatan, kobooto komoswegap poorwek che po icheek che ki kabeel Jonathan eng' pooryeet, amu kiga kiwiirchi kosyepkei eng' ooreennyi. 5Ki mwachi kora laitoryat kiit ne kiga yai Jonathan, kole si kenerekyi ineendet; agot ngano, ko ki testai kosiis laitoryat. 6Ki tuiyo ak laitoryat Jonathan eng' Joppa eng' ooindo ne oo, ak ki igatkei ak konam rwon eng' olooto. 7Ak ki pa Jonathan ak laitoryat agoi aineet ne ki kuree Eleutherus; yeityo koweektagei Jerusalem.
8Ara ki Poi anyun laitoryat Ptolemy nganasoogap ngegusyegap nyanja agoi Seleucia ne neegitee araraita, ak ki testai kotet yaityet agobo Alexander. 9Ki iyookto logoiywek keipchi laitoryat Demetrios koleen, “Obwa, ongeyachigei kasyinet, ak agoonin eng' katunisyet cheptonyu ne ki kwondap Alexander, ak ilaitoryan eng' laitornatetap kwandang'ung'. 10Ariire nguno indara agobo cheptonyu ne ki agoochi, amu kogotyem kobara.” 11Ki yai keityi yaityo Alexander amu ki mach koratyigei laitornatennyi. 12Ki imut korebe ineendet cheptonyi ak kogoochi Demetrios. Ki yai tilyandinnyi ak Alexander, ak ki took punyondinnywa.
13Ak ki chut `Ptolemy Antiok ak kolaakyigei kuutweet ko pounis eng' Asia. Ki ilaakyigei anyun kora kuutweesyek aeng', kuutweetap Misiri ak ne po Asia. 14Eng' nyooto ko ki mi laitoryat Alexander Cilicia, amu ki mi ngelelnateet piigap olooto. 15Ye kingo kas Alexander agobo nooto, konyonji ineendet eng' pooryeet. Ki manda Ptolemy ak kotuiyo ak ineendet eng' kimnateet ne oo, ak koyai ineendet kolabat. 16Ki labat Alexander komwechi Arabia si konyoor kaalyeet eng' olooto, ak ki ek laitoryat Ptolemy kabelindet. 17Ki tilda metitap Alexander, Zabdiel mwarabuindet ak koyokyi Ptolemy. 18Ago nganda no, ko ki me laitoryat Ptolemy ko kaibata peetuusyek somok, ak kebar kiboryotinikyik che ki mi ng'otweet meng'iigap irimoik. 19Ara ki ek laitoryat Demetrios eng' kenyiitap pogol agenge ak tamanwagik lo ak tisap.
20Ki ng'eet Jonathan eng' peetuusyechooto ak koyum piigap Judea kole si kobookyi irimeet eng' Jerusalem. Ki chop kariigap lugeet si koyae kabookyinet. 21Ago nga no, ko ki ng'etyo alak che ki sasei emennywa ak koba komwachi laitoryat kole tetei Jonathan konam irimeet. 22Ye kingo nai niito, konerech kot laitoryat ak komanda kwo Ptolemais; ak kosirchi Jonathan kometo kabookyinet si kotuiyo ak ineendet eng' tuiyet eng' Ptolemais eng' chokyinet.
23Ye kingo kas Jonathan niito, kong'at ko testai kabookyinet. Ki lewen alak eng' poisyegap Israel ak tisiik alak ak kwo inee kotobertogei. 24Ki wo oldap laitoryat eng' Ptolemais koibei fedha ak thahabu kobooto ngoroik ak konunoik alak. Kosupkei ak nooto, ko ki nyoor chamennyi. 25Nganda ki ing'unyng'undos ngelelik alak che po emennyi agobo ineendet, 26ko ki ip ineendet laitoryat ko uu ole kiga ipto inee icheek che ki mi eng' tainnyi; Ki itoroor ineendet eng' taitap choronokyik. 27Ki inde ineendet kotororit eng' tiseinatet ak eng' tegiswogik alak ko uu eng' ole ki nyoorundo eng' tai, ak koyai ineendet konaak eng' choronokyik che po kamanuut. 28Ki soom Jonathan laitoryat kotyach Judea kobooto matwesyek somok che po Samaria eng' kayumetap aisuruut, ak asi kogoochi ineendet talendainik pogol somok. 29Ki iyan laitoryat ak kosirchi parweet Jonathan agobo tuguuchuuto tugul; ki uu chu ng'aleek che ki mi oriit:
30“Otaach chametapkei kobun laitoryat Demetrios koityi tupchennyi Jonathan ak pororyetap Yahudik. 31Kebeberi po parweet ne ki kisirchi tupchennyo Lasthenes agobo inyee ko kage sirun kora as kobiit inai kiit ne mwaei. 32‘Laitoryat Demetrios kosirchin kwandanyi Lasthenes, chamge. 33Kagebekyine keyachi ne myee emetap Yahudik, che icheek ko choronokyok ak koyaiywech che ki mageen amu myeeindo nooto iboorwech. 34 Ka ki yan kele nenywa kebeberwek tuwai nooto matwetap Judea ak kebeberwek somok che po matwetap Aphairema ak Kydda kobooto Rathamin; niito po let, ko ki kitesyi Judea kong'etee Samaria. Ka ketyach icheek che ki igoitoi tiseiywek eng' Jerusalem si ma kocheru aisuruusyegap kap laitoryat che ki kimagee icheek eng' kenyiit age tugul, kobunu peegap mbar ak logoegap keetiik. 35Kityachi kora icheek eng' kayumetap kebeberwegap konunoik che konech, aisuruut che magaat kogon, ak chumbik che kibalei ak aisuruusyegap kamanuut che magaat kogonech. 36Ng'etu siruutichu ne ma kiwalei eng' kasar age agoi koigeny. 37Ara iroo anyun ile kechop pelelyetap parwaani ak igany kegoochi Jonathan ak asi kende ole tagu eng' tulweetap hekaluut si kooro chii tugul.’ ”
Kotoreti `Jonathan Demetrios
38Ye kingo keer laitoryat Demetrios kole siisaat emet ne ki mi tainnyi ak kogeer kole ki ma komi kimnon, kotyakta kiplugotinikyik tugul kobechigei kooriikwak kong'et kityo kiplugotinik che ki salu pororyosyek alak chooto kiga siir kobun emotinwegap emet che ki ikween peek. Ki sas ineendet kiboryotinik che ki mi eng' kasarwegap kandoik che po tai. 39Ye kingo keer chii agenge ne ki kiguuree Tripho ne ki eng' tai ko kasubindetap Alexander kole ing'ung'ung'jin kiboryotinik tugul Demetrios, kwo konyoor Imalkue Arabuindet ne ki riibei Antiokas weeriit ne ming'in ne po Alexander eng' etunotennyi. 40Ki ichich kogoochi ineendet Antiokas kole si koek laitoryat ne kata kwandanyi. Ki ipchi kora logoiywek Imalkue agobo kiit ne koyai Demetrios ak sasisyet ne ki sasei ineendet kiboryotinigap Demetrios; ak ki tebee olooto peetuusyek che chaang'.
41Ki iyookto soomeet Jonathan kosoom laitoryat Demetrios koisto kiboryotinik eng' irimeet eng' Jerusalem koboto kiboryotinik eng' oldap kimnatosyek alak eng' amu nee ne ki cham koyachin pooryeet pororyetap Israel. 42Ki wolji Demetrios Jonathan eng' logoiyondoni: “Ngot anyooru keljiin, koma yaun inyee ak emeng'ung' tuguuchu kityo, ago agoonin inyee ak emeng'ung' teegisto ne oo. 43Ara agoi iyaiywo ne myee ngot iyookwo piik che toreto amu kagongelelso kiboryotinikyuk tugul.” 44Ki iyookto anyun Jonathan piik che kiimeen eliphuusyek somok koba Antiok, ak ye kingo it kap laitoryat, kobaibait kot laitoryat eng' itunenwa.
45Ki imugutyogei piigap nganaseet eng' nganaseet oriit che ki iit olo po eliphuusyek pogol agenge ak tiptem ak komach kobar laitoryat. 46Ak ki mwechi laitoryat kap laitoryat oriit. Ki ng'etyo piik ak konam ortinwegap nganaseet ak kotoi koyai pooryeet. 47Ki kuur anyun laitoryat toreteet kobun Yahudik ak ki igoochi icheek tugul kasubeet ak koywaktagei koyom nganaseet tugul; ak ki par eng' peetuunooto piik olo po eliphuusyek pogol agenge. 48Ki inaam maat ak kobeel nganaseet ak konam tuguuk che chaang' eng' peetuunooto, ak kosar laitoryat. 49Ye kingo keer piigap nganaseet kole kagonam koboi Yahudik nganaseet ko uu ye machei, kobek nyiganatennywa ak koriirchi laitoryat eng' somoni: 50“Koonech kaalyeet, ak iteer Yahudik matata kotestai kobokyech ak nganaseennyo.” 51Ak ki inde ng'wony kariikwak ak koyai kaalyeet. Ki nyoor anyun Yahudik katorooret eng' taitap laitoryat ak eng' piigap laitornatennyi tugul. Ki weektagei koba Jerusalem koibei pareiywek che chaang'.
52Ki tebee anyun Laitoryat Demetrios ng'echeretap laitornatennyi ak kobiit kaalyeet eng' emet tugul. 53Ki meto kayamisosyekyik tugul ak kososyo ak Jonathan. Ma weekta myeeindo ne kiga yachi Jonathan, ago ki yachi koyait kot miising'.
Konamei kandoinatet Tripho
54Ye kingo pata niito, koweek Tripho komuti parnotyot Antiokas ne kiga kotoi ko laitoran ak kolach kuutweet. 55Ki iyumgei kiboryotinik che kiga kotyakta Demetrios ak kogoochi kasubeet laitoryat ne leel; Kiborye Dametrius kot komwei ineendet amu katerteeret. 56Ki nam Tripho peeleek ak koboi Antiok 57Ak ki sirchi parnotyot Antiokas Jonathan kole, “Amwae ale amang'uun eng' kaptiseinatet ne oo ak andein inamu matwesyek ang'wan ak iegu chorweet agenge eng' choronogap laitoryat.” 58Ki iyookyi kora ineendet saanitap thahabu ak che ki poisyen eng' mesa. Ki chamji kora koeise kigombogap thahabu ak kolaach ngoroiik che arusen ne piriir ak kolach kermenietap thahabu eng' euut. 59Ki lewen Simion tupchetap Jonathan koek kandoindetap kong'etee teguutyetap Tyre agoi kiwatosyegap Misiri.
Kabookyinosyegap Jonathan ak Simion
60Ki wo Jonathan komanda ak kwo agoi kosiir aineet ak nganasook, ak ki imugutyigei lugeetap Syria si kogoochi kasubeet. Ye kingo it Askalon, kotaach meng'iigap nganaseet ak kogoochi teegisto. 61Ko ng'etee yooto, kwo Gaza ak agot ngano, ko ki kerchi saang' piigap Gaza. Ki nam nganasanato ak ko peel eng' maat komoswek tugul ak kong'em. 62Ki saisai piigap Gaza Jonathan ak koyai kasyinet ak icheek. Ki nam weeriiigap kandoikwak koek luulenik ak koyookto koba Jerusalem. Ki wo ko til kween emet kot koit Damaskas.
63Ak ki kas Jonathan kole kagobwa kiptainigap Demetrios Kadesh eng' Galilaya ko tinyei lugeet ne oo komachei kocher ineendet eng' ng'echereet. 64Ki wo si kotuiyo ak icheek ago meto tupchennyi Simion eng' emet. 65Ki kersach Jonathan eng' Beth-zur ak koyachi pooryeet eng' peetuusyek che chaang'. 66Ki soom ineendet kogoon maguutikyik che po kaalyeet, ak ki yai ko uu nooto. Ki imoong' icheek eng' olooto ak konam nganaseet. Ki inde kweanetap kiboryotinik nganasanato koboi.
67Ki lumda Jonathan lugeennyi eng' tabanuutap peek che po Gennesarete. Ki manda karoon koba kotokyigei keweetap Hazor. 68Ki tuiyo ak lugeetap punootik eng' kewanooto; kiga kotetyi ineendet mesteetap kabookyinet eng' tuloonook. Agot nga no, ko ki tuiyo ak ineendet kimni. 69Ki mong' piik eng' tuumdo che ki mi ung'oot ak kochut pooryeet. 70Ki mweiso piik tugul che ki mi ak Jonathan kot ko mang'eet agot agenge ipkoek Matathias weeriitap Absalom ak Judas weeriitap Chalphi che icheek ko ki chemogenigap kimnatosyegap lugeet. 71Ki mereet ngoroikyik Jonathan ak yeityo komaree oreek metinnyi ak kosaa. 72Ak ki weektagei let ak koyai pooryeet ak punyoot. Ki imanda icheek ak koterteer kot korwai. 73Ye kingo keer piikyik che kirwaei niito, koweekyigei ineendet ak kotoreet ineendet koyoon puunik. Ki oon puunik agoi kambinnywa eng' Kadesh ak konam kambinooto. 74Ki meiyo kiboryotinigap punyoot che ma regune eliphuusyek pogol somok eng' peetuunooto. Ak ki weektagei Jonathan kwo Jerusalem.