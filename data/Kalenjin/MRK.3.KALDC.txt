Chii ne meat euut
(Mat 12:9-14; Luk 6:6-11)
1Ki wo sinagogit kogeny, ak ki mi chii ne meat euut. 2Ki riibe `icheek kogeer ngo tos isoop chiichooto eng' peetuutap sabato si kobiit kogikyi ineendet leluut. 3Ak ki leenji chiito ne meat euut, “Tonon eng' kween.” 4Koleenji anyun icheek, “Tos chamdoi ng'atuutik keyai ne myee anan ne ya eng' peetuutap sabato? Tos chamdoi kisoop chii anan kebar?” Ago ki siisyo icheek. 5Ki tooben icheeget konereechi eng' ng'wanindo ne oo amu uuindap mugulelwekwak, ak koleenji chiichooto, “Chuul euut!” Ki chuul anyun, ak ki myeiit eunnyi. 6Ki manda koba saang' eng' kasarata Pharisaik ak Herodik kotet agobo ole imuuch kobarta ineendet.
Kosubi `Tuiyet Jeso
7Ki pa Jeso ak kasubikyik kotokyigei araraita, ak ki isup `ineendet tuiyet ne oo kobun Galilaya. 8Ki pwa kora tuiyosyek kobun Judea, Jerusalem, Idumea, pitetap Jordan, ak komoswegap Tyro ak Sidon ye kingo kas agobo tuguuk che eecheen che ki yai ineendet. 9 Ki mwachi kasubikyik kochopchi moingetap peek ne ming'in amu chaang'indap piik; si ma chiil `piik ineendet 10amu kiga kosoop che chaang' kot koit komach age tugul ne ki tinyei kaimut kole ta tiny ineendet. 11Eng' ui tugul ye kingo keer tamirmirik che murwonen ineendet, ko ki ibutos eng' tainnyi koteitos koleen, “Inyee ko ii Weeriitap Kamuktaindet!” 12Ki kergong' icheek kole si ma ng'ang'nda ineendet.
Lewenetap kasubikyik chooto taman ak aeng'
(Mat 10:1-4; Luk 6:12-16)
13Ki wo kotokyigei tulweet ak koguur chooto kimachei ineendet, ak ki pwa icheek kobwonji ineendet. 14Ki lewen taman ak aeng', che chooto ki yai koek che kiyooktoi, ak kole tamangap kotebi ak ineendet ak koyookto koba koamdaat, 15ak konyoor kimnateet ne onen oik. 16Ki lewen chooto taman ak aeng', ak kogoochi Simion kainet Petero, 17kogoochi Jakobo weeriitap Zebedayo ak Johana ne tupcho ak Jakobo kainet koguure Boanerges ne kaguiyennyi ko Weeriigap tuleet, 18ak Andrea, Philipu, Bartolomayo, Matayo, Thomas, Jakobo ne po kap Alphayo, Thadeo, Simion kanaanindet 19ak Judas Iskaryot nooto king'wekta ineendet.
Keleen ya met Jeso
(Mat 12:22-32; Luk 11:14-23; 12:10)
20Ki wo kaa, ak ne matyanit ko ki iyumgei tuiyet kogeny kot ko mata komuuch agot koamis. 21Ye kingo kas piikyik, koba komut ineendet amu kimwae koleen, “Kagoyait met.”
22 Ki mwa siriik che ki punu Jerusalem kole, “Tinyei ineendet Beelsebul, ak oonei oik eng' kimnateetap ne oo ne po oik.” 23Kingo kagoguur icheek, kong'alaalji eng' kalewenaik, “Imuktoi ano Setani koon Setani?” 24Ngo pcheak pororyet inegei, koma imuuchi pororyonooto kotonon. 25Ak ngot kopcheak koot, koma imuuchi koyooto kotonon. 26Ngo ng'eet Setani koboryegei ak kopcheak, koma imuuchi kotonon, ago kagoit let eng' ineendet.
27Ma imuuchi chii kochut kootap chii ne kiim ak korebe tuguukyik, ngot ko marat korook chiichooto kiim si koibe anyun tuguuk.
28“Amwaiwok iman ale, kinyochin kaat weeriigap piik tengekwogikwak tugul ak ng'aleek alak tugul che yaacheen che mwaei. 29 Ago age tugul ne inachi Kabuuset ne Tiliil, koma koi kinyochi kaat koigeny, ago tebee ng'oogisto koigeny.” 30Amu ki mwa kole “Tinyei tamirmiryet ne murwoon.”
Kametap Jeso ak che tupcho
(Mat 12:46-50; Luk 8:19-21)
31Ki pwa kamet ak che tupcho ak kotononso eng' saang', ak ki kiyookto keguur ineendet. 32Ki mi tuiyet ko kayiem ineendet, ak ki kileenji, “Keero, mi saang' kamenng'ung' ak che otupche kocheeng'in.” 33Ak ki wolji icheek kole, “Ng'oo kamennyu ak che kitupche?” 34Ki keer `icheek che kitebyei ng'wony ko kayiem ineendet ak kole, “Ang'chu kamennyu ak tupchosyekyuk! 35Amu chii age tugul ne yaei mageetap Kamuktaindet, ko nooto weeriit ne ketupche ak chepto ne kitupche ak kamennyu.”