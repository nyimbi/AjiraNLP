Kotyemei Jona komwee Kamuktaindet ne Toroor
1 Ki nyoonji `ng'olyootap Kamuktaindet ne Toroor Jona weeriitap Amitai, koleenji, 2“Ng'eet, ui Nineveh, nganasanooto oo, ak ititenji; amu kagotogos yaityennywa tainnyu.” 3Ago king'eet Jona koleen komwechi Tarsis komwee Kamuktaindet ne Toroor. Ki choortagei kwo Joppa ak konyoor meeliit ne wendi Tarsis. Ki igoito anyun tuguuk che yamegei ak panda ak kolaany meeliit kobooto alak kole koba tugul Tarsis, komwee Kamuktaindet ne Toroor.
Koaragendos piik eng' nyanjet
4Ago ki iyookyi `Kamuktaindet ne Toroor nyanjet usoonet ne oo, ak ki piit kipchurchuryet ne oo miising' eng' nyanjet, kot komach kobutok meeliit. 5Ki iyweis anyun kiboitinigap meeliit, ak koriirchi chii age tugul kamuktaindennyi. Ki wiirchi nyanjet tuguuk che ki mi moinget, kole kowisisiit. Ago kiga kwo Jona komoswek che po oriit miising' che po meeliit; ak ki ru, konuuch.
6Ki wo anyun kiptaiyatap moinget ole mi ineendet ak koleenji, “Ilyon inyee chiichi irue? Ng'eet, kuur Kamuktaindeng'ung', tamangap kobwaatech Kamuktaindet si ma kibegu.”
7Ak ki leenjigei kiboitinigap moinget, “Nyoo, ak ongeseer parbareek, si kobiit kenai keele kanyonjech yaityoni amu ng'oo.” Ki iseer anyun parbareek, ak kobutyi `parbaryat Jona. 8Ki mwachi anyun ineendet koleenji, “Kisoomin keele mwaiwech, po ng'oo yaityoni kanyonjech. Nee poisyeng'ung'? Ak ibunu ano? Ano emeng'ung'? Ak ano pororyeng'ung'?” 9Ak ki leenji icheek, “Aa Hebranindet, ak aiywei Kamuktaindet ne Toroor, Kamuktaindetap kipsengwet, ne ki yai nyanjet ak emet.” 10Ki iyweis anyun piik miising', ak koleenji ineendet, “Nee kiito koiyai?” Amu ki nai piik kole kamwee Kamuktaindet ne Toroor; amu kiga komwachi icheek. 11koteebee anyun pichooto ineendet koleenji, “Ki iten nee, si kosiis nyanjet?” Amu kitesak miising' wasetapkei ne po nyanjet. 12Ak ki leenji icheek, “Oganaba ak owiircha nyanjet; si kosiis nyanjet; amu angen ale kanyonjok usoononi oo miising' amu anee.”
13Ago ki was `pichooto peek eng' kimnateet koleen kokweri meeliit koweek kwo ngeguut; ago ma imuuch, amu kitesak miising' wasetapkei ne po nyanjet kogirinda icheek. 14Ki riirchi anyun Kamuktaindet ne Toroor koleenji, “Kisoomin miising', ee Kamuktaindet ne Toroor, kisoomin miising' keele, amengebegu agobo saboondap chiichi. Ameiityech korotiik che ma tinyei tengek; ee Kamuktaindet ne Toroor, amu kaiyai inyee ko uu ye kecham.” 15Koganap anyun Jona ak kowiirchi nyanjet; ak kosiis anyun nyanjet eng' wasetapkei. 16Koiywei anyun pichooto Kamuktaindet ne Toroor miising', ak koeng'ji Kamuktaindet ne Toroor tiseiywot ak koyasyo.
17 Ak ki chop `Kamuktaindet ne Toroor njiryot ne oo si kobiit kolugui Jona; ak ki tebee `Jona moetap njiryot peetuusyek somok ak kemousyek somok.