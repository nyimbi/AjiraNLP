Teteetap ole menyei pororyosyegap Israel
1Ki mwachi `Kamuktaindet ne Toroor Musa ak Aron koleenji, 2“Ingoteech chii age tugul eng' piigap Israel ole miitei songolyennyi, kobooto itoondap meng'ootetap kooriik che po kwanisyekwak. Ingoteech emaisyekwak koyiem ak kotokyigei emait ne kituiyechin.
3“Ingoteech komostap kong'asiis ole charunee asiista icheeget che iboortoi songolyetap nganaseetap Judah kosupkei ak lugosyekwak. Ingoek Nason weeriitap Aminadab pounindetap piigap Judah, 4ak koitetap lugeennyi ko eliphuusyek tamanwogik tisap ak ang'wan ak pogol lo. 5Che teechei korupkei ko che po ooreetap Issakar, ak ingoek Nethanel weeriitap Suar pounindetap lagogap Issakar, 6ak koitetap lugeennyi ko eliphuusyek konom ak ang'wan ak pogol ang'wan. 7Yeityo koosup pororyetap Zebulun, ak egu Eliap weeriitap Helon pounindetap lagogap Zebulun, 8ak koitetap lugeennyi ko eliphuusyek konom ak tisap ak pogol ang'wan. 9Ki ek tugul che ki kiit che po nganaseetap Judah eliphuusyek pogol ak tamanwogik sisiit ak lo ak pogol ang'wan kosupkei ak lugosyekwak. Icheeget che tau panda.
10“Tebee kweanet ne po nganaseetap Reuben komostap murot tai, kosupkei ak lugosyekwak. Egu Elisur weeriitap Sedeur pounindetap lagogap Reuben, 11ak koitetap lugeennyi ko eliphuusyek artam ak lo ak pogol muut. 12Che teechei korupkei ko che po ooreetap Simion. Egu Selumiel weeriitap Surisadai pounindetap lagogap Simion, 13ak koitetap lugeennyi ko eliphuusyek konom ak sogool ak pogol somok. 14Yeityo koosup pororyetap Gad; egu Eliasap weeriitap Reuel pounindetap lagogap Gad, 15ak koitetap lugeennyi ko eliphuusyek artam ak muut ak pogol lo ak konom. 16Icheek tugul che ki kiit che po nganaseetap Reuben ko eliphuusyek pogol ak konom ak agenge ak pogol ang'wan ak konom, kosupkei ak lugosyekwak. Pendi icheeget koegu che po aeng'.
17“Wendi emait ne kituiyechin kobooto kweanetap Lawiik eng' kwenutap chuun alak; ko uu ye teechei emaisyekwak, ko pendi ko uu nooto eng' panda ak tebee age tugul komostanyi, ole mi kweanennywa.
18“Tebee kweanet ne po nganaseetap Ephraim cherongo kosupkei ak lugosyekwak. Egu Elisama weeriitap Amihud pounindetap lagogap Ephraim, 19ak koitetap lugeennyi ko eliphuusyek artam ak pogol muut. 20Ne rubei ineendet ko pororyetap Manasseh. Egu Gamaliel weeriitap Pedasur pounindetap lagogap Manasseh, 21ak koitetap lugeennyi ko eliphuusyek sosom ak aeng' ak pogol aeng'. 22Yeityo koosup pororyetap Benjamin. Egu Abidan weeriitap Gideoni pounindetap lagogap Benjamin, 23ak koitetap lugeennyi ko eliphuusyek sosom ak muut ak pogol ang'wan. 24Icheek tugul che ki kiit eng' nganaseetap Ephraim ko eliphuusyek pogol ak sisiit ak pogol agenge, kosupkei ak lugosyekwak. Pendi icheeget koegu che po somok.
25“Tebee kweanet ne po nganaseetap Dan murot kaataam, kosupkei ak lugosyekwak. Egu Aieser weeriitap Amisadai pounindetap lagogap Dan, 26ak koitetap lugeennyi ko eliphuusyek tamanwogik lo ak aeng' ak pogol tisap. 27Che teechei korupkei ak ineendet ko che po pororyetap Asher. Egu Pagiel weeriitap Okran pounindetap lagogap Asher, 28ak koitetap lugeennyi ko eliphuusyek artam ak agenge ak pogol muut. 29Yeityo koosup che po pororyetap Naphtali. Egu Aira weeriitap Enan pounindetap lagogap Naphtali, 30ak koitetap lugeennyi ko eliphuusyek konom ak somok ak pogol ang'wan. 31Icheek tugul che ki kiit che po nganaseetap Dan ko eliphuusyek pogol ak konom ak tisap ak pogol lo. Pendi icheeget koletu, ko uu kweanennywa.”
32Chuuto anyun che ki kiit eng' piigap Israel ko uu kooriigap kwanisyekwak. Che ki kiit tugul che po nganasook kosupkei ak lugosyekwak ko ki eliphuusyek pogol lo ak somok ak pogol muut ak konom. 33Ago ki ma ki itito Lawiik piigap Israel, ko uu ye ki kang'at `Kamuktaindet ne Toroor Musa.
34Ki yai anyun ko uu nooto piigap Israel, ko uu ye ki kang'at `Kamuktaindet ne Toroor Musa. Ki teech emaisyekwak kosupkei ak kweanennywa. Ak ki pa ko uu nooto tugul, ko uu ortinwekwak ak ko uu kooriigap kwanisyekwak.