Kobaei `chepkuginik Elijah
1 Ki leenji `Elijah Tisbinindet ne ki po piik che ki menyei Gilead Ahab, “Ko uu ye sabei Kamuktaindet ne Toroor, Kamuktaindetap Israel, ne atonone tainnyi, koma piitu rewoot anan ko ropta kenyisyechu, kobatee ko uu ng'olyoondennyu.” 2Ki nyoonji ineendet ng'olyootap Kamuktaindet ne Toroor, koleenji, 3“Ui eng' yu, itokyigei komostap kong'asiis ak iunyge eng' kererutap Kerit, ne tokyingei Jordan. 4Si iee peegap kererunooto, ak kaang'at chepkuginik kobain eng' yooto.” 5Kwo anyun ak koyai ko uu ng'olyootap Kamuktaindet ne Toroor: ki wo ak komeny ye neegitee kererutap Kerit, ne tokyingei Jordan. 6Ki ipchi ineendet magatiinik ak panyeek chepkuginik karon ak koipchi magatiinik ak panyeek koskoleny, ak kiee peegap kererunooto. 7Ak ki eng' peetuusyek che matya koteeny kererunooto, amu ki mata koroobon emet.
Elijah ak mosogetap Sarepat
8Ki nyoonji ineendet ng'olyootap Kamuktaindet ne Toroor koleenji, 9 “Ng'eet ak iwe Sarepat ne po Sidon ak imeny olooto. Kaang'at mosoget eng' olooto kobain.” 10Kong'eet anyun ak kwo Sarepat. Kingo it ormariichetap nganaseet, ko ki mi yooto kwondo koyumi kweenik. Ki kuur ineendet ak koleenji, “Asoomin ale ibwo peek eng' tereet ne ming'in, aee.” 11Ak ye kita kowendi koibu, koguur ineendet, koleenji, “Asoomin ale, ibwo magatyat kitigin eng' eung'ung'.” 12Ki leenji, “Ko uu ye sabei Kamuktaindet ne Toroor Kamuktaindeng'ung', koma tinye magatyat, kobatee peek che ng'ootiin che po euut che mi tereet, ak mwaita kitigin ne mi soteet ne ming'in. Abute kweenik aeng', si kekwang'jinegei ak weeriinnyu, si keam, ak kebegu.” 13Ki leenji `Elijah ineendet, “Meiywei. Ui ak iyai ko uu ye kaimwa. Ago kwang'wa korook magatyat kitigin ak iibwa komong', yeityo okwang'jigei ak weeriing'ung'. 14Amu kamwa Kamuktaindet ne Toroor, Kamuktaindetap Israel ko uu ni, kole: ‘Ma igeesugei peek che ng'ootiin eng' teronooto anan kobek mwaita eng' sotonooto ming'in, kot koit peetuut ne iyookyin `Kamuktaindet ne Toroor ropta ng'wony.’ ” 15Ki wo koyai ko uu mwaetap Elijah. Ki am amitwogik kwonyooto ak piikyik kobooto Elijah eng' peetuusyek che chaang'. 16Ma igeskei peek che ng'ootiin eng' tereet anan kobek mwaita eng' soteet ne ming'in, ko uu ng'olyootap Kamuktaindet ne Toroor ne ki mwa eng' Elijah.
Kong'eeti eng' meet `Elijah lakweetap mosoget
17Kingo pata tuguuchu, komyan lakweetap kwonyooto, ne ineendet ko chebyoset ne po koot; ak ki koromit myanooto, kot koma kobusi. 18Ki leenji `ineendet Elijah, “Kiting'egei nee ak inyee, chiitap Kamuktaindet? Koinyo oli ami si kong'ang'ak tengektonyu, ak ibar weeriinnyu?” 19Ak ki mwachi koleenji, “Koono weeriing'ung'.” Ak kitaach `Elijah lakweet eng' tegetap mosogonooto, ak koganap, ak komut kwo koot age ne mi parak, ole ki menyei, ak komogonji itogunnyi. 20Ki riirchi Kamuktaindet ne Toroor kole, “Ee Kamuktaindet ne Toroor, Kamuktaindennyu, keipchi kogeny yaityet mosogani ami koonnyi, ibare weeriinnyi?” 21Ak ki iitoegei lakweet konyil somok, ak koriirchi Kamuktaindet ne Toroor koleenji, “Ee Kamuktaindet ne Toroor, Kamuktaindennyu, asaain ale, ingoweekyigei lakwani saboondanyi kogeny!” 22Ki kas Kamuktaindet ne Toroor kutitap Elijah, ak kiweekyigei lakweet saboondanyi kogeny, ak kisop. 23Kiganap Elijah lakweet, ak komut kochoorgei eng' koyooto konyo koot ne po ng'wony, ak kogoochi kamet. Ki le Elijah, “Keero, sabei weeriing'ung'!” 24Ki leenji `kwonyooto Elijah, “Kaanai nguno ale ii chiitap Kamuktaindet ne Toroor ak ko po iman ng'olyootap Kamuktaindet ne Toroor ne mi kuting'ung'.”