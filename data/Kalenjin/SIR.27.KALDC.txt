1Ki koyai che chaang' tengekto agobo keluno,
ak icheek che cheeng'ei koma koren ko iwisi konyekwak.
2Ko uu ye uui tigongyot ne kagibirchi kwenutap koik,
ara tengek ko ki kinamjiin eng' kwenutap aldaet ak alisyet.
3Ngo ma kiim chii eng' kayweetap Kiptaiyat,
keng'emei koonyi koma loo.
4Ngitwaitwai kipchuchuget, ko ng'etu chengek,
ara iboorugei yaityetap chiito eng' ng'aleekyik.
5Ko uu ye ibooru maat poisyetap cheptereniot,
ara kinae chii eng' ng'alaalennyi.
6 Ko uu ye kinae logoek riibetap keetit,
uu nooto kinae ng'alaaletap chii tuguuk che mi oriitinnyi.
7Amat ilasu chiito kotomo kotoi kong'alaal,
amu kityemee piik niito.
Melekto
8Ngisup imanit inyooru nooto,
ak ilaach ko uu ngoryeet ne karaaran.
9Meng'jindos icheegei toriitik che kergei,
imanit konyonjin icheek chooto pendi koyae kotwoisi.
10Ruei ng'etundo koogeni ne po logeet,
uu nooto tengek igeni yaigap yaityo.
Ng'alaalutik che teer teer
11Ng'alaalet ne po che iywei Kamuktaindet ko po utaatyet kotugul,
ago walawalaksei ne perber ko uu arawet.
12Eng' kwenutap piik abusanik inwagiit kasarta,
ago eng' kwenutap che ng'oomen itebi igagei.
13Ng'alaaletap che perber ko ibu kaimet,
ak roryondenywa ko tangoita agobo tengek.
14Chubisyosyekwak ak kayasosyekwak koyae suumeegap chii kotononso,
ak tiyasyekwak koyaei alak koger itiikwak.
15Tiyetap menotik kogoonu tumdaetap korotiik,
ak ng'emennywa po kuut ko koonu arageneet ngegas.
Ng'wektaetap ung'ootik
16 Age tugul ne ng'wektoi ung'ootik ko petei kayanet,
ak ma koi isich chorwa ne uu nooto.
17Cham chorweng'ung' ak iriip koonyit,
ago ngot imwaite ung'ootikyik, mesubote ineendet.
18Ko uu ye ng'emei chii punyondennyi,
uu nooto kaing'em chorwanditap chiitap kokweng'ung'.
19Ak ko uu ye kagochilil toriityon eng' eung'ung',
uu nooto kaichamji chiitap kokweng'ung' kwo ak meiname ineendet kogeny.
20Mesup ineendet, amu kakwo ole loo,
ak kagochilil ko uu kenyeleet eng' mesteet.
21Kimuuchi kerat moet,
ak mi nyoetap kaat ye piit toiyasyek,
ago ne kagomwaita ung'ootik koma mi kamang'unet.
Chombilisyet
22Age tugul ne ng'wegisye konda kotete yaityo,
ak che ingen ineendet ko looitu.
23Ye omi tuwai ko che mwaei ko anyinyindo tugul,
ak kochamei ng'aleeguk;
ago kogagobata kowal ng'alaalennyi,
ak koboisyee ng'aleeguk komwaitaen che yaach.
24Ki awech tuguuk che chaang', ago aweche chii ne uu nooto kosiir;
agot Kiptaiyat koweche ineendet.
25Age tugul ne wiirtoi koita kobirir kwo parak kowiirchingei metinnyi ineegei,
ak lugisyo ne kaberberisyo koyate mook che chaang'.
26Age tugul ne palei keriinget kobutyin yooto,
ak age tugul ne riichei mesteet konanei ineendet.
27Ngo yai chii yaityo, koweegugei koweegingei, ineendet,
amanae ineendet ole kabunu.
28Menotik kotinyei chotisyet ak ng'alaalet ne ya,
ago igeni icheek kergong'yet ko uu ng'etundo.
29Icheek che poiboenjin kabutetap che iywei Kamuktaindet kenamei eng' mesteet,
ak ko ityi icheek ng'wanindo kotomo koityi meet.
Nereegek ak yaktaetap mugetuut
30Nereegek ak nereegek che ng'woneen, chuuto ko po wegisyosyek,
ago namjingei kiptengekyot chooto.