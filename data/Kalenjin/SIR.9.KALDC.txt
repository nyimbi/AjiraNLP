Katigonet agobo kwonyiik
1 Mat koamjin ng'etkong' osotyot ne ichame,
ang' puch ineeti ineendet agobo ole yaundeen yaityo.
2Amegoochi kwony teegistang'ung',
ang' puch kotyekyin ng'wony kimnateng'ung'.
3Mat iriikyi ole mi kwony ne tinyei atebeet ne ya,
ngo ma uu nooto ibutyini mestonokyik.
4Mat obendate ak tye ne tyeniindet,
namin ineendet eng' ng'aalseennyi.
5Mat igeer ichiilji kong' pergeiyan,
imugaksei ibut ak igoite tuguuk agobo ineendet.
6Amegoochigei chepkugonik,
imugaksei ibeet poroteng'ung'.
7Ametobendoti eng' ortinwegap nganaseet,
anan iombenoti kityo eng' kebeberwek che ma mi chii.
8Istoe konyeguk kwony ne karaaran,
amegeer karaaranindap kwony ne po chii age.
Ki kobutyo che chaang' agobo karaaranindap kwony,
ak amu niito ko piitu mageet ne uu maat.
9Ametep ng'wony oamisye ak osotyotap chii age,
anan otep ng'wony oeeise ak ineendet,
imuuch inaam icham ineendet,
ak amu memuuch iriipkei ibutyini ng'emisyet.
Lewenetap choronok
10Memete choronok che po keny,
amu choronok che leelach koma kiyanie icheek.
Chorwa ne leel kiyanie divaik che leelach;
ye kagotebi kogagei iee eng' poiboiyet.
11Amat koamjin ng'etkong' poroteetap kiptengeginik,
amu menae ile egu nee kagesunennywa.
12Ameboiboen eng' che iboiboi che ma iywei Kamuktaindet,
ibwaat ile machilile kergong'yet sabeennywa tugul.
13Meriikyi icheek che imuuchi kobarin,
ak ma ityinin kereretap met agobo kayweetap meet.
14Nai agobo piigap kokwet ko uu ye imuuchi,
ak iteebsee icheek che utaatiin.
15Ong'alaaljine ak piik che utaateen,
ak ingoek ng'alaaleng'wong' tugul agobo ng'atuutigap Ne Toroor Miising'.
16Ngo ek piik che po iman choronoguk che oamisyei tugul koskoleny,
ak ngo ek katorooreng'ung' pogei eng' kayweetap Kiptaiyat.
Pounik
17Chamaksei poisyo ne po chii amu utotyennyi,
ak ki naei kandoin keele ng'oom amu ng'aleekyik.
18Chii ne ng'alaalate kityo ko ibu kamuiset eng' nganasennywa;
ak ineendet ne ng'alaali ng'aleek che po puch ko wechot.