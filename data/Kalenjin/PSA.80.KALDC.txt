Saaet agobo Kaweegunetap Israel
1 Ep iit, ee Mestowotap Israel,
Inyee ne indochini Joseph ko uu akweetap keechiirek;
Iluu, inyee ne itebee kerubisyek.
2Ing'eet kimnateng'ung' eng' taitap Ephraim, ak Benjamin, ak Manasseh,
ak inyoo isarwech.
3Ee Kamuktaindet, weektech kogeny;
ak ingokweng'is togeng'ung', si kesarwech.
4Ee Kamuktaindet ne po Toroornatet ne po lugoosyek,
inereekyini saaetap piiguk kot kotyanit?
5Ki ibae icheek amitwogigap peegap kong',
ak ki inage peegap kong' koee eng' kerutyet ne oo.
6Iyaech keegu che moitoseech pororyosyek che neegiteenech:
ak roritos puunikyok icheegei eng' icheegei.
7Ee Kamuktaindet ne po lugoosyek, weektech;
Ak ingokweng'is togeng'ung', si kesarwech.
8Ki ibu inyee sabibuk eng' Misiri:
ki ioon pororyosyek, ak imin sabibunooto.
9Kisip ichopchi poroindo,
Ak ki pa ng'wony oriit tigitikyik, ak koyom emet.
10Ki iuur urwennyi tuloonook,
Ak ki kergei mooriikyik ak taragonigap Kamuktaindet.
11Ki iwaakta mooriikyik kot koit nyanjetap Mediterenian,
Ak kong'atos che ng'orng'or kot koit aineet.
12Amu nee si ibut ng'otonokyik,
Si kobut age tugul ne siirtoi logoekyik?
13Ng'emei icheek toret ne punu timiin,
Ak koamei tyong'igap warenget.
14Kisaain, acheek ee Kamuktaindet ne po lugoosyek, keele, iweege:
Keer oli eng' kipsengwet, ak igeer, ak irutoochi sabibuniito,
15Ak keetit ne ki imiine eung'ung' ne po tai,
Ak temeet ne ki igimityige.
16Kigebeel eng' maat, ak kigeep:
Lustos eng' kereetap kong' ne po togeng'ung'.
17Ingotebee eung'ung' chiitap eung'ung' ne po tai,
Eng' weeriitap chii ne ki igimityige.
18Si ma kegetyinige let kemetoin:
Isoobech, si keguur kaineng'ung'.
19Ee Kamuktaindet ne po Toroornatet ne po lugoosyek, weektech kogeny;
Ingokweng'is togeng'ung', si kesarwech.