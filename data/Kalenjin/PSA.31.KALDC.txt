Kimang'u Kamuktaindet ne Toroor eng' saitap pichiindo
Po ne oo eng' putiik. Tyendap Kalasunet ne po Daudi.
1Amang'un inyee, ee Kamuktaindet ne Toroor,
ameng' alilan agoi;
sarwo eng' imandang'ung'.
2Epcha iit, sarwo chokyi!
Egu rwandet ne kiim eng' anee,
irimet ne kiim ne sarwo.
3Amu inyee ko ii rwandennyu ak irimennyu;
eng' nooto anyun indoiywa ak imutata amu kaineng'ung'.
4Imaanda eng' mesteet ne ki kiriich agobo anee eng' ung'oot;
amu inyee ko ii ole amwechini.
5 Kande saboondanyu eung'ung'.
Ki ityaacha, ee Kamuktaindet ne Toroor, inyee Kamuktaindet ne po imanit.
6Aweche icheek che isubi atebosyek che ma nyolu che po lembech;
ago amang'u anee Kamuktaindet ne Toroor.
7Agasigei ak abaibaitu eng' rireeneng'ung',
amu ki igeer nyalildanyu;
ki inai saboondanyu eng' peetuusyegap nyalilda.
8Ama ichamde konama eutap puunyoot;
ki icham kotonone keelyekyuk ole paraa.
9Rireena, ee Kamuktaindet ne Toroor, amu ami nyalilda;
machei kobek konyekyuk amu arageneet,
kobooto saboondanyu ak poortanyu.
10Kagowong'kei peetuusyekyuk amu arageneet,
ak kenyiisyekyuk eng' tigenet.
Kagorerwo kimnateet amu tengektonyu,
ak kagoosegitu kawekyuk.
11Kaegu ne iteweerat amu puunikyuk tugul,
ne siirei ko piigap kokwennyu.
Ki aegu kiit ne kiywei agot eng' piik che kogingengei;
kimweena che kigeera eng' ooreet.
12Kigeutyeno ko uu chii ne ki kome;
ki aige tereet ne kigoiye.
13Ki agas kataamsetap che chaang',
ki koyiema kamuiset.
Ye ki ituiyogei korwooch agobo anee,
ye ki cheeng'ei ooreet ne parena.
14Ago ki amang'un inyee, ee Kamuktaindet ne Toroor,
ki ale, “Inyee ko ii Kamuktaindennyu.”
15Miitei peetuusyekyuk eung'ung';
sarwo eng' eunegap puunikyuk, ak eng' icheek che onwo.
16Ingokweny togeng'ung' kiboityondeng'ung'.
Sarwo eng' chamyeng'ung' ne tala.
17Ameng' alilan, ee Kamuktaindet ne Toroor;
amu kaaguurin;
ingolilanso kiptengeginik,
ingosiisyo icheek eng' ye mi meet.
18Ingonamak kuut kiplembechonik;
che itaami che po imanda eng' menoteet,
eng' kachaunetapkei ak sasisyet.
19Ee, oo ne tya myeeindong'ung',
ne ki igonorchi icheek che iywein!
Ne ki iyachi icheek che imang'un
eng' taitap weeriigap piik!
20Iung'e icheek ole imi ole ung'aat
si ma ityi chaamsetap piik.
Iunye icheek eng' ung'oot eng' emait
si ma nyoor polateet ne po ng'aleek.
21Iberuurot Kamuktaindet ne Toroor,
amu ki koboorwo chamyennyi ne tala ne kikwong'ee eng' nganaseet ne kiim.
22Ago ki amwa eng' sartaet ale,
“Kigeistaa eng' taing'ung'.”
Ago ki igas soomutikyuk,
ye ki ariirchin.
23Ocham Kamuktaindet ne Toroor, okweek piikyik tugul che tiliileen!
Riibei Kamuktaindet ne Toroor che iyani,
ago yaakyin eng' chaang'indo ne poisyee menoteet.
24Ogimegitu, ak ingonyiganitu mugulelwekwok,
okweek tugul che ogeni Kamuktaindet ne Toroor!