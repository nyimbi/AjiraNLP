Tyendap Kalasunet
(T.Kal 18)
1Kityenji `Daudi Kamuktaindet ne Toroor ng'aleegap tyeni eng' peetuut ne kigasar `Kamuktaindet ne Toroor ineendet eng' eunegap puunikyik tugul ak eng' eutap Saulo. 2Kityen kole,
“Kamuktaindet ne Toroor rwandennyu, irimennyu ak saruunindennyu.
3Kamuktaindet ko rwandennyu, ne amang'u.
Long'ennyu ak kuinetap yetunennyu,
teeksennyu ne kooi ak ole amwechini,
yetindennyu ne sarwo eng' koroomnateet.
4Aguure Kamuktaindet ne Toroor, ne nyoljin kilas,
si kesarwo eng' puunikyuk.
5Ki yiema peek che mildogei che po meet,
ki koono maranosyegap yaityet aiyweis.
6Ki yiema poroonigap Olemi Che ki kobek;
kichea mestonogap meet.
7Ki aguur Kamuktaindet ne Toroor eng' pichiindanyu,
ee, ki aguur Kamuktaindennyu;
Ki kas kutinnyu eng' hekalunnyi,
ak ki it riirekyuk itiikyik.
8Ki kirgiren ng'wony anyun ak ki potan,
ki twagei lumeiywegap kipsengwet,
ak kotumdumgei amu kinereech.
9Ki togosta iyeto ne ki mang'une seruunekyik;
ki peelso maat ne ki mang'une kutinnyi.
Kilalyo nesek eng' maata.
10Ki im kipsengwet ak kochoorgei ineendet.
Ki mi mesundeito ne oo kurereetap keelyekyik.
11Ki laany kerubindet ak kotiriren;
ee, ki took eng' kebebaigap usoonet.
12Ki yai mesundeito koek emaisyekyik che mi komoswekyik tugul,
kayumetapkei ne po peek, poolik che tuuen che po parak.
13Kilalyo nesek eng' kaluunet ne ki mi tainnyi.
14Kitul Kamuktaindet ne Toroor eng' kipsengwet,
ak kitwek Ineendet Ne Toroor Miising'.
15Kimwokto kipchabonik ak koiyesta puunik;
kigon kalyeleet ak koiyesta icheek.
16Ki took anyun kereruusyegap nyanjet,
king'ang'agis lumeiywegap ng'wony,
eng' kereetap kong' ne po Kamuktaindet ne Toroor,
ak eng' cheetap kabuusetap seruunekyik.
17Ki iyogoigei eng' parak ak koganaba;
ki ichuutwa among' eng' peek che chaang'.
18Kisarwo eng' punyondennyu ne kiim,
eng' icheeget che kiwecha, amu ki kiimeen kosiiro.
19Kichea eng' peetuutap nyalildanyu,
ago ki ek Kamuktaindet ne Toroor ne atiegei.
20Ki imuta amanda awo ole paraa;
kisarwo amu ki paibait eng' anee.
21Ki koono Kamuktaindet ne Toroor ko uu imandanyu;
ki koono ko uu tiliilindap eunekyuk.
22Amu ki ariip ortinwegap Kamuktaindet ne Toroor,
ma abagaakte Kamuktaindennyu asup oor ne ya.
23Mi tainnyu kirwoogutikyik tugul,
ak ma aistoegei kaneetisyosyekyik.
24Ki aititaat agane eng' tainnyi,
ak ki ariipkei si ma nama tengekto.
25Ki koono anyun Kamuktaindet ne Toroor ko uu imandanyu;
ko uu tiliilindanyu eng' tainnyi.
26Eng' che tinyei rireenetapkei ii po rireenetapkei;
ak eng' chiito ne igeesunotke iboortoigei ile ii igeesunotke.
27Eng' che tiliileen iboortoigei ile ii tiliil,
ak eng' che mastoi, obortosi.
28Isaru che nyerootiin,
ago igeere che mendos si kobiit iming'in.
29Ii tainnyu Kamuktaindet ne Toroor;
ak ikwenyi Kamuktaindet ne Toroor mesundeitonyu.
30Eng' amuuchi aiyestoi lugeet eng' inyee,
eng' Kamuktaindennyu atorombeni asiire irimeet.
31Ititaat ooreetap Kamuktaindet ne Toroor;
ki konaak ng'olyootap Kamuktaindet ne Toroor,
Ineendet long'eetap icheeget tugul che imang'u ineendet.
32Amu tos ng'oo Kamuktaindet, kobatee Kamuktaindet ne Toroor?
Ak tos ng'oo rwandet, kobatee Kamuktaindennyo?
33Kamuktaindet ne koono kimnateet,
irimennyu ne kiim ak ko ne yao aek ne igeesunotke eng' ooreennyu.
34 Yaei ineendet keelyekyuk koigei che po kenyeleet,
nama atonon eng' komoswekyuk che torooreen.
35Ineeti eunekyuk koyai lugeet;
si kong'i eunekyuk kwanget ne po sugunwet.
36Ki igoono long'eetap yetuneng'ung' agine;
ak ki koeeta talasyeng'ung'.
37Ki ibaraiywa kakwautikyuk,
ama ichabaita keelyekyuk.
38Ki asup puunikyuk ak abar;
ak ma aweigei agoi kogeskei.
39Ki awong'u icheek, ak atui kot koma komuuchi kong'eetyo.
Ee, kagobutyi icheek keelyekyuk keel.
40Ki iratwa kimnateet ne po lugeet;
ki iterteerwa aboi che king'eetya.
41Ki iwelel puunikyuk kotuktocha patai,
si kobiit agees icheek che wecho.
42Ki riiryo, ago ki ma piit ne ki sar icheek;
ki riirchi Kamuktaindet ne Toroor, ago ki ma wolji.
43Ki atonaton anyun icheek komengegitu koigei temburyegap ng'wony,
ki atyech ko uu ng'atateek che mi ortinwek ak aiyeste.
44Ki isarwo aginye eng' pooryosyegap piikyuk;
ki iriibo aek metitap pororyosyek,
tuun ota piik che tomo anai.
45Tuun kasa iit weeriigap punootyot,
ye kas agobo anee, eng' yooto kogasa iit.
46Pegunoti toek kowandogei,
ak komong' eng' ole ung'egei kobotandos.
47Sabei Kamuktaindet ne Toroor, ak ilasunoot rwandennyu,
ak ingotororit Kiptaiyat Kamuktaindetap rwandetap yetunennyu,
48Kamuktaindet ne yaaktoiywo mugetuut,
ineendet ne iming'ini piik kogasa iit,
49ineendet ne imutwaa amang'une puunikyuk.
Ee, itoroora asiir icheek che ng'eetyina;
isarwo eng' chiito ne koroom.
50 Aweegun kongoi anyun, ee Kamuktaindet ne Toroor, eng' kwenutap pororyosyek,
ak atyenji kaineng'ung' kalasunoik.
51Igoochin laitoryandennyi saruunet ne oo;
ak koboorchin nenyi ne iilaat chamyennyi ne tala,
Daudi ak iyotennyi agoi koigeny.”