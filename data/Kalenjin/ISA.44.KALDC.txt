Israel ne lewenot
1Kas anyun nguno, ee otwogindennyu Jakobo; ak Israel ne ki alewen: 2Mwaei Kamuktaindet ne Toroor ne kiyain, ne kimimiin eng' moet, ne toretin, kole, meiywei, ee otwogindennyu Jakobo; ak inyee Jesurun, ne ki alewen. 3Amu aroong'jini peek ne amei melel, aroong'jini ainoosyek emet ne yaamaat: aroong'jini Kabuusennyu iyoteng'ung', ak aroong'jini perurtanyu lagoguk: 4ak kobiityo eng' ole mi susweek, ko uu keetiik che piitos eng' ole roote peek. 5Mwaei age kole, aa po Kamuktaindet ne Toroor; ak koguuregei age kainetap Jakobo; ak kosirchi age eunnyi kainetap Kamuktaindet ne Toroor; ak komwaitoegei kainetap Israel. 6 Mwaei Kamuktaindet ne Toroor, Laitoryatap Israel, ak ko katyagindennyi Kamuktaindet ne Toroor ne po lugoosyek, kole, aa ne po tai ak ne po let; ama mi Kamuktaindet age kobatena. 7Ak ng'oo ne uu anee, ne kuurei, ak komwaita, ak kotetwa, kobooch ngap ande piigap keny? Ak ingomwa icheek tuguuk che pwoonei, ak che ta kosuldoi. 8Amoiywei, anan oaragense: tos ma amwaun niito keny, aboorun? Oo paorinikyuk. Tos mi Kamuktaindet age kobatena? Ee, ma miitei Rwandet; mangen age.
Berberindap saaetap kanamonik
9Puch icheeget tugul che yaei kanamonik che kiwaei; ak ma tinyei keljinet tuguukwak che iboiboegei: ak ma keertoi paorinikwak, ama naei; si kolilaanso. 10Ng'oo ne ki yai kamuktain, anan kotany kanamwet ne kiwaei, ne tinyei keljinet ne po puch? 11Ogeero, ililandos choronokyik tugul; ak po piik musogik: ingoyumgei tugul, ingotononso; iyweisyei, ililandos tugul.
12Itanyi kitang'indet aiywet, ak koboisyee nesek, ak kotang'e kiriswet, ak koboisyee eunnyi ne kiim: ee, amei rubeet, ak petei kimnateennyi; ma eei peek, ak kotanui. 13Iitoe musogindetap pagoinik porowet; ak komare kalamit; site rotonik, ak komare yiemutyet kariik che kimarse, ak kowai koigei itoondap chiito, ko uu karaaranindap chiito, si kobiit kotebee ko. 14Iluuljingei taragonik, ak koip piribiryet ak keetit age, ak koriipchigei age eng' keetiigap timiin: minei tarakwet ne sabul, ak koner amu ropta. 15Egu anyun keetoto ne ilaali chiito; ak ibei kweenikyik, ak kwo koyu; ee, ilaali, ak kobeele magatiinik: ee, yaei kamuktain, ak kosa; yaei koek kanamwet ne kiwaei, ak kogutung'ji. 16Ilaali alak; amei alak panyeek: watani pendo, ak kobiyo: ee, yue maat, ak kole, haa, kalalang'itu, kaageer maat: 17ak koyae che ng'etu kamuktain, nooto kanamwennyi ne kiwaei: ibutyin ak kogutung'jin, ak kosaaei, kole, sarwo; amu ii kamuktaindennyu.
18Ma ingen icheek, ama ibwaati: amu ki kogeer konyekwak, si ma keerto; ak koger mugulelwekwak, si ma iguiyo. 19Ama mi ne ibwaati, ama mi naet anan kaguiyet ne mwaei kole, Kaabeel alak eng' ma: ee, kaabeele magatiinik nesekyik kogeny; kaawatane panyeek ak aam: ak tos ayai ne kang'et koek kiit ne kiwechei? Tos abutyini kiit ne kiyae keetit?
20Amei oreek: kagomaas ineendet muguleldo ne iberberat, kot koma imuuchi kosar saboondanyi, anan komwa kole, tos ma mi lembeita eunnyu ne po tai? 21Ibwaat tuguuchuuto, ee Jakobo, ak Israel; amu ii otwogindennyu: ki ayain; ii otwogindennyu: ee Israel, mautyenen. 22Ki aiste pistaosyeguk, ko uu pooldet ne oo, ak ki aiste tengekwogiguk, ko uu pooldet: weekyage; amu ki atyachin. 23Ee okweek kipsengwet, Otyense, amu ki yai Kamuktaindet ne Toroor nooto; owaach okweek, komoswek che po oriit che po ng'wony; otyense, okweek tuloonook, ee timiin, ak keetit age tugul ne mi yooto: amu kagotyach Kamuktaindet ne Toroor Jakobo, ak kotoroorgei eng' Israel. 24Mwaei Kamuktaindet ne Toroor, katyagindeng'ung', ineendet ne kimimiin eng' moet, kole, aa Kamuktaindet ne Toroor, ne yaei tuguuk tugul; aneege ne aiitoi kipsengwet; ne aiitoi ng'wony; ng'oo ne mi kobooto? 25 Ne walei tartetap kiplembechonik koek puch, ak kogoochin che ng'oorsei koiiywenso; ne weechi piik che utaatiin koba let, ak koyaei naennywa koek perberyo: 26ne igimiti ng'olyootap otwogindennyi, ak kosuldoi kirwoogetap chechiik che kiyooktoi; ne mwaei agobo Jerusalem kole, tuun ki menyei; ak komwaei agobo nganasoogap Judah kole, tuun kiteechei, ak ang'eet komoswekyik che ki koek karatwek: 27ne mwachin rireet koleenjin, Yaam, ak ateenyi ainoosyeguk: 28 ne mwaei agobo Cyrus kole, ineendet ko mestowondennyu, ak koyaei ineendet tuguuk tugul che achame: mwaei kogeny agobo Jerusalem kole, tuun kiteechei, ak komwachin Hekaluut koleenjin, Tuun kilumei lumeiyweguk.