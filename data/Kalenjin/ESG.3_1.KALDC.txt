1Mwaei parweet koleen: Laitoryat ne oo, Ahaseurus, kasir kosirchi pounigap komoswek pogol agenge ak tiptem ak tisap kong'eetee India agoi Ethiopia ak kiptainik che mi ng'wonyunwa; 2Amu pounateetap pororyosyek che chaang' ak kiptaiyatap ng'wony komugul, ko kabwaat agany kotebi piikyuk eng' kaalyeet ne kiim, ago asi kotebi pororyennyu eng' kaalyeet ak komuuch chii kowendoot eng' ola tugul, ak ki kimiit kaalyeet ne machei piik tugul. 3Ki ngateebee ogilinikyuk ole imuuktagei, kowalwo Haman - inee ne ng'oom kosiirech, ak ko naat eng' myeeindo ne ma walaksei ak kayanet ne kergereni, ak ki kitoroor koek rubeiywot eng' laitornatet - 4koaroorwech kole mi poror eng' ne ki kiseer ne tinyei piik che koroomen kot, che tinyei ng'atuutik che ma namegei ak che po poror age tugul, ak kongeleljin ng'atuutigap laitorinik, asi ma kimuuch kituiye pororyooni kicheeng'e kituiye. 5Kagigas keele pichu, ichegei, kotugul ko kanaguut eng' pororyet age tugul, kotugul kotinyei atebeet ak ng'atuutik che po kwang'ut, ago teptos ko ya eng' pounatennyo, ko yaei kiy age tugul ne ya asi ma tonon komyee laitornatennyo. 6“Ara kagi paraaste keele, icheek tugul che mi euneguk kosupkei ak parweetap Haman, inee ne pounisyei ak ko rubeiwotap laitoryat, icheek tugul; kobooto chebyosok ak lagokwak, kebar tugul kebaree rotwetap chok ne po puunikwak, ma ki sikyi riirge anan kirindao, eng' peetuutap taman ak ang'wan ne po arawetap taman ak aeng', Adar ne po kenyiiniito, 7asi koba ngelelik tugul che ki kongelelchech egonak emetap nyalilda eng' oliin po ye mi che ki kobek, komanda eng' pounatennyo tamangap ketebii eng' kalya.”
14Ki kimwachi pororyosyek tugul ng'aleegap siruutichooto, si kobiit kigoito ng'atuutyet eng' emet age tugul, si kochobogis agobo peetuunooto.
15Ki pa anyun piik che kiga kiyookto kochaakta eng' ng'atuutyetap laitoryat ak ki kigoon ng'atuutyonooto eng' Susa, nganaseet ne oo. Ki tep ng'wony laitoryat ak Haman koeeiso, ago ki iimgei nganaseetap Susa.