Kaneetisyetap Laitoryat Lemuel
1Ng'aleegap Laitoryat Lemuel; maonatet ne ki ineet kamet ineendet.
2Nee, weeriinnyu? Ee, nee weeriitap moennyu?
Ee, nee weeriitap kayasyoutikyuk?
3Amegoochi karusyek kimnateng'ung',
amegoochi ortinweguk icheek che ng'emei laitorinik.
4Ma nyooljin laitorinik, ee Lemuel, ma nyooljin divaik;
ma nyooljin pounik koe maiyek,
5si ye kagoee, koutye ng'atuutik,
ak komaas kirwoogetap age tugul ne kinyaliili.
6Inage maiyek ineendet ne machei kolus,
ak inage divaik piik che tinyei ng'wanindo eng' saboonwekwak;
7ingoee ak koutye panandanyi,
si mata kobwaat nyalildanyi.
8Ng'alaal agobo ne namaat kuut,
agobo tugul che kagilakta kotebi icheegei.
9Ng'alaal, irwooch eng' imanda,
ak irwooch agobo kibananook ak che ma tinyei kiy.
Kwondo ne nyolunot
10Ng'oo ne imuuchi konyoor kwondo ne nyolunot?
Amu siirei miising' kamanuutyennyi, ne po koik che kiguure peninim.
11Imang'u manong'otyondennyi ineendet,
ma rarchin kiy ne nyooru.
12Yachin ne myee osotyonnyi ineendet, ma yachin ne ya
eng' peetuusyek tugul che po osotyondonooto.
13Cheeng'ei osotyondonooto koroorigap keechiirek ak katanit,
poisyei eng' chamyet.
14Uu ineendet melisyegap che ibooti tuguuk che ki aldoi;
amu ibu amitwogikyik eng' ole loo.
15Ng'eetei kogeny kota ko kemoi,
ak kobai piigap koonnyi.
ak kogochi tiibiikyik poisyennywa.
16Ibwaati agobo mbareet, ak koal;
minei mbareetap sabibuk eng' keljinet ne konyoor.
17Kermenegei kimnateet,
ak kogimit eunekyik.
18Keerei kole tinyei keljinet mung'arennyi;
ma meei tainnyi kemoi.
19Namei keetit ne kitae koroorik,
ak konamei keetit ne kinabisye.
20Aiyeep ineendet eng' kibananiat;
ee, toreti ne ma tinyei kiy.
21Ma iywei kole tos nyoor piikyik kaitityetap teluji;
amu ilaachi piik tugul che po koonnyi ngoroik che piriireen.
22Napchingei kitambaok che po lelesta;
po ngoroikyik katanit ne karaaran ak ko po tuguuk che arusen ne piriir.
23Naat manong'otyondennyi eng' ormariichok,
ye tebyei ineendet ak poisyegap emet.
24Nabei osotyondonooto ngoroigap katanit si koalda;
igoochin chemung'arainik mosibisyek.
25Kimnateet ak teegisto ko ngoroikyik,
rorechin peetuusyek che pwoonei.
26Twegu eng' utaatyet,
mi kutinnyi kaneetisyetap talasyet.
27Riibei komyee atebosyegap piigap koonnyi,
ama amei che po chorirnatet.
28Ng'eetos lagokyik ak koguuree ineendet ne iberuurot;
ilasu kogeny manong'otyondennyi ineendet kole,
29“Ki koyai ne nyolunot tiibiik che chaang',
ago ii nyolunot kosiir chooto tugul.”
30Iberberisyei myeeindo, ak ko puch korooronindo,
ago kilasu kwondo ne iywei Kamuktaindet ne Toroor.
31Ogoochi logoegap eunekyik;
ak ingolas poisyonikyik ineendet eng' ormariichok.