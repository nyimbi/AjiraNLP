Riibiigap Hekaluut
1Pcheutigap riibiigap kurgotik che kiwoljinge ko: che po Koraik ko ki: Meselemya weeriitap Kore, che po weeriigap Asaph. 2Ki tinyei weeriik Meselemya, Zekariah taita, Jediael ne po aeng', Sebadia ne po somok, Jatniel ne po ang'wan, 3Elam ne po muut, Jeohanan ne po lo, ak Eliehenai ne po tisap.
4 Ki tinyei weeriik Obed-edom; Semaiah taita, Jeosabad ne po aeng', Joah ne po somok, ak Sakar ne po ang'wan, Nethanel ne po muut. 5Amiel ne po lo, Issakar ne po tisap, Peuletai ne po sisiit. Ki iberuur `Kamuktaindet ineendet. 6Ki kisikyi weeriik Semaiah agine, che ki pou kootap kwandanywa; amu ki piik che kiimeen che nyigoonen.
7Weeriigap Semaiah ko ki: Otni, Repael, Obed, ak Elsabad. Ki piik che ki nyigoonen tupchosyekwak, Elihu ak Semakia. 8Chuuto tugul ko ki weeriigap Obed-edom, piik che kiimeen eng' otisyennywa kobooto weeriikwak ak tupchosyekwak, ki piik tamanwogik lo ak aeng' tugul. 9Ki tinyei Meselemya weeriik ak che tupcho, piik che nyigoonen, taman ak sisiit. 10Ki tinyei Hosah agine, ne po lagogap Merari, weeriik; ki ne oo Shimri, (nganda ki ma ko taita ineendet, ko ki yai kwandanyi ineendet koek ne oo;) 11Hilkiah ne po aeng', Tebalia ne po somok, Zekariah ne po ang'wan. Ki taman ak somok weeriik tugul che po Hosah kobooto tupchosyekyik.
12Ki mi eng' chuuto pcheutigap piik che ki riibei kurgeet, piik che eecheen, kotinyei riipsosyek che uu che po tupchosyekwak, si kobois eng' kootap Kamuktaindet ne Toroor. 13Kiseer parbareek kogergeit, piik che mengeechen ak che eecheen, kobee kooriigap kwanisyekwak, agobo ormariichet age tugul. 14Ki punji parbaryat ne kitokyigei kong'asiis Selemya. Yeityo koseer parbareek agobo Zekariah weeriinnyi, ne ki kirwoogindet ne ng'oom; ak ki mong' parbaryandennyi kotokyigei murot kaataam. 15Ki po Obed-edom ne kitokyigei murot tai, ak ki punji weeriikyik koot ne kigonoree tuguuk. 16Ki punji Supim ak Hosah ne kitokyigei cherongo, ole neegitee ormariichetap Saleket, eng' ole kitogostoe, kotokyindos riibiik. 17Ki mi Lawiik lo komostap kong'asiis, komi ang'wanu komostap murot kaataam peetuut age tugul, komi komostap murot tai ang'wanu peetuut age tugul, ak ki aeng' aeng' che po koot ne kigonoree tuguuk. 18Ki mi piik ang'wanu ye kitogostoe eng' Parbar, komostap cherongo, komi aeng' Parbar. 19Chuuto ko ki pcheutigap riibiigap kurgotik eng' weeriigap Koraik, ak weeriigap Merari.
Poisyonik alak che po Hekaluut
20Ak eng' Lawiik, ko ki riibei Ahija tuguuk che po ole kigonoree tuguuk che po kootap Kamuktaindet, kobooto tuguuk che itabaanatiin. 21Weeriigap Ladan: weeriigap Gershonik che po Ladan, kandoigap kooriigap kwanisyek che po Ladan Gersonindet, ko Jeieli.
22Weeriigap Jeieli ko ki: Setam ak Joel ng'eetap kamet, ak ki pou icheek ole kigonoree tuguugap kootap Kamuktaindet ne Toroor. 23Che po Amramik, che po Isarik, che po Hebronik, che po Usyelik: 24ak ki pou Sebuel weeriitap Gershom, weeriitap Musa, ole kigonoree tuguuk. 25Ak tupchosyekyik eng' ooreetap Elieser: ki sich `Elieser Reabia weeriinnyi, Jesaia weeriinnyi, Joram weeriinnyi, Zikri weeriinnyi, ak Selomot weeriinnyi. 26Ki pou Selomot ak tupchosyekyik ole kigonoree tuguuk tugul che itabaanatiin, che kiga kotabaan Laitoryat Daudi, kobooto kandoigap kooriigap kwanisyek, kiptainigap eliphuusyek ak che po pogolwogik, ak kiptainigap lugeet. 27Ki itabaan kebeberyat eng' tuguuk che ki kibooru eng' lugoosyek, si keteege ole ki kobutok eng' kootap Kamuktaindet ne Toroor. 28Ki pou Selomot ak tupchosyekyik tuguuk tugul che kiga kotabaan Samuel keerindet, ak Saulo weeriitap Kish, ak Abner weeriitap Ner, ak Joab weeriitap Zeruiah.
Poisyetap Lawiik alak
29Eng' che po Isarik kogiyaei Kenania ak weeriikyik poisyonigap saang' che po Israel, koek kiptainik ak kirwoogik.
30Eng' Hebronik, kogiriibei Asabia ak tupchosyekyik, icheeget piik che nyigoonen, piik eliphuut agenge ak pogol tisap, Israel eng' Jordan pitoniin komostap cherongo; agobo poisyonik tugul che po Kamuktaindet ne Toroor ak otisyetap laitoryat.
31Eng' che po Hebronik, ko ki Jerija ne oo, ko uu ibinwekwak ak eng' kooriigap kwanisyek. Ki kicheeng' pichooto eng' kenyiitap artam ne po laitornatetap Daudi, ak ki piit eng' icheek piik che kiimeen che nyigoonen eng' Jaser ne po Gilead. 32Ki ek tupchosyegap Jerija, piik che nyigoonen, eliphuusyek aeng' ak pogol tisap, kandoigap kooriigap kwanisyek, che ki inde Laitoryat Daudi koboi piigap Reuben, ak Gadik, ak kebebertap pororyetap Manasseh, agobo kiy age tugul ne tokyingei Kamuktaindet ak ng'aleegap laitoryat.