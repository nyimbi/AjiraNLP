Isak ak Rebeka
1Kiga koosit Abraham; ki neegit kwo kalilot, ak kiga koberuur `Kamuktaindet Abraham eng' tuguuk tugul. 2Ak ki leenji `Abraham otwogindennyi, ne oo ne po koonnyi, ne ki pou tuguukyik tugul, “Kaigai inde eung'ung' kubestanyu, 3amache iyasye eng' Kamuktaindet ne Toroor, Kamuktaindet ne po kipsengwet ak ng'wony, ale ametunji weeriinnyu chepto ne po Kanaanik che amenye kwenunnywa. 4Ui agoi emennyu, kaptilyonutikyuk, si imutyi kwondo weeriinnyu Isak.” 5Koleenji `otwogindet ineendet, “Imuuch ko meyan chebooto kosubwo agoi emoni. Ara, tos nyolu amut weeriing'ung' emonooto ki ibunu?” 6Koleenji Abraham, “Riipkei, amemut weeriinnyu kwo olooto. 7Kamuktaindet ne Toroor, Kamuktaindet ne po kipsengwet, ineendet ne ki imoong'wa eng' kootap abba ak eng' emet ne ki kisikyino, ineendet ne ki ng'alaalwo ak koyasyeiwo, kole, ‘Agoochini lagoguk emoni’; ko iyooktoi `ineendet malaikaiyandennyi kondoun, si imutyi weeriinnyu kwondo eng' oliindo. 8Ak ngot koma cham chebooto kosubun, ityagage anyun eng' kayasyoninyu. Agot nga no, ko memut weeriinnyu oliindo.” 9Konde anyun otwogindet eunnyi kubestap Abraham kiptaiyandennyi, ak koyasyechi ineendet agobo nooto.
10Ki kwei anyun otwogindonooto tambeesik taman che po kiptaiyandennyi ak kwo, koibei tuguuk tugul che myachen che po kiptaiyandennyi. Ki ng'eet ak kwo agoi Mesopotamia, agoi nganaseetap Nahor. 11Ki chop tambeesik kogutung'so eng' saang' ne po nganaseet ole ki neegitee keriingetap peek; ki saisyegap koskoleny ye pendi kobogorisyek kosiile peek. 12Ak ki le, “Ee Kamuktaindet ne po Toroornatet, ne po kiptaiyandennyu Abraham, asaain ale iberuuro rani ak iyachi ne myee Abraham kiptaiyandennyu. 13Keero, atononi eng' yu mi kondap peek, ole inyoo kosiile peek tiibiigap piigap nganaseet; 14si ngot kocham chepto ne asoome aleenjini, ‘Ituu tereeng'ung' aee peek,’ ak kowolwo koleenjo, ‘Nganagin iee, ak asiilji tambeesiguk agicheek’ ko ingoek nooto chepto ne ki ilewenji otwogindeng'ung' Isak. Eng' yooto anai ale, kaiyachi ne myee kiptaiyandennyu.” 15Kingo tomo kogeskei ng'alaalennyi, koit Rebeka cheptap Bethuel weeriitap Milkah, kwondap Nahor, ng'eetap kametap Abraham, koibu tereennyi eng' tigikyet. 16Ki chepto ne karaaran kot, ak ki pergeiyat ne ki tomo kotuiyo ak muren. Ki choortagei agoi koit kondap peek, konyiit peek tereennyi ak kotogos kogeny. 17Ki labat anyun otwogindonooto kotorookta, ak koleenji, “Kaigai inaga peek tutigin aee, chu mi teroning'ung'.” 18Kowolji koleenji, “Nganagin iee, kiptaiyandennyu.” Ki itu tereennyi kochokyi eng' eunnyi, ak konaga koe. 19Ye kingo kagonaga peek koe, koleenji, “Kaawe asiilji peek tambeesik ak icheek koe, kot kobiyong'so.” 20Ki chaakta anyun kwo koroong'ji peek moinget kogesyi, ak kolabat si kosiil alak eng' keriinget; ki siilji tambeesikyik tugul. 21Ki siis chiichooto ak kochiilji konda komachei konai ngo kagosuldochi Kamuktaindet ne Toroor pandanyi anan ngo tomo. 22Ak ye kingo kagoee peek tambeesik, konam chiichooto peteiyotap thahabu, ne nyigiisindanyi koyamei kebebertap shekel, ak kariik aeng' che po thahabu che po eunek che yamei shekelisyek taman, 23ak koteebe kole, “Ii cheptap ng'oo? Kaigai mwaiwo. Tos mi ole kimuuchi keru eng' kootap kwandang'ung'?” 24Koleenji ineendet, “Aa cheptap Bethuel weeriitap Milkah, ne ki sikyi Nahor.” 25Koleenji kogeny, “Ki tinyei mobeek ak amitwogik che chaang' che ki kigonor che po tambeesik, ak mi poroindo ole ruitos toek.” 26Ki ing'uruuk anyun chiichooto ak kolas Kamuktaindet ne Toroor, 27kole, “Iberuurot Kamuktaindet ne Toroor, Kamuktaindetap kiptaiyandennyu Abraham, ne ma etee kiptaiyandennyu rireenennyi po kei ak imaninnyi; Kamuktaindet ne Toroor ne ki imutwaa eng' ooreet agoi aitu kootap tupchosyegap kiptaiyandennyu.”
28Ki labat anyun chebooto, ak komwachi piik che po kootap kamet ng'aleechooto tugul. 29Ki tinyei Rebeka ng'eetap kamet, ne ki kiguure Laban. Ki labat Laban kwo ole mi chiichooto eng' ole mi kondap peek. 30Ye kingo keer peteiyot, ak kariik che mi eunegap chepkamet, ak ye kingo kas ng'aleegap Rebeka chepkamet, komwachin ng'aleek che kagamwachi chiichooto, kwo anyun ole mi chiichooto. Ak ogeero, kita kotononi chiichooto eng' ole neegitee tambeesik ye mi kondap peek. 31Kwo koleenji, “Nyoo inyee ne iberuurot eng' Kamuktaindet ne Toroor. Amu nee si itonon eng' saang'? Kaachop koot ak ole ruitos tambeesik.” 32Ki wo ko anyun chiichooto. Yeityo kotyach Laban tuguuk che kilau tambeesik, ak kogoochi tambeesik mobeek ak amitwogik che kiga kigonor. Ki inaga peek koune keelyekyik ak che po piik che ki mi kobooto ineendet. 33Ak ki kiipchi amitwogik kinde tainnyi, ago ki le, “Ma amisyei agoi amwaiwok ng'olyoot ne kagiyoguneno.” Koleenji, “Mwaa anyun.”
34Komwa anyun kole, “Aa otwogindetap Abraham. 35Ki koberuur miising' kot `Kamuktaindet ne Toroor kiptaiyandennyu; ak ki kotoroor koeet. Ki kogoochi ineendet `akwotisyek che po keechiirek ak che po tuuga, fedha ak thahabu, otwogik che murenik ak otwogik che tiibiik, tambeesik ak sigiroik. 36Ki sikyi kiptaiyandennyu weeriit Sarah kwondonyi ye kingo kagoosit; ak ki kogoochi kiptaiyandennyu weeriinnyi tuguuk tugul che tinyei. 37Ak kimakwo kiptaiyandennyu ayosyo kole, ‘Ametunji weeriinnyu cheptap Kanaanik, che amenye emennywa; 38ago ui kootap abba, kaptilyonutikyuk, iwe imutyi weeriinnyu chepto kotun.’ 39Ak ki aleenji kiptaiyandennyi, ‘Imuuch ma cham chebooto kosubwo.’ 40Ago ki leenjo, ‘Iyogu Kamuktaindet ne Toroor ne awendotee tainnyi malaikaiyannyi obe tuwai, ak kosuldeun pandang'ung'. Ak iwe imutyi weeriinnyu chepto eng' kaptilyonutikyuk ak eng' kaptilyonutigap abba kotun. 41Yeityo anyun ityagage eng' kayosyennyu, ye kaiit kaptilyonutikyuk. Ak ngo ma konin chebooto, ityagage anyun eng' kayosyennyu.’
42“Kaitu rani ye mi kondap peek, ak ale, ‘Ee, Kamuktaindet ne po Toroornatet, ne po kiptaiyandennyu Abraham, ngiberuur pandanyu; 43keero, atonone yu neegitee kondap peek. Igoochi kocham chepto ne nyoonei kosiilei peek,’ ak aleenji anyun, ‘Kaigai inaga peek tutigin aee, cho mi tereeng'ung',’ 44ak kowolwo kole, ‘Nganagin iee, ak asiilji tambeesiguk ak icheek,’ ko ingoek nooto kwondo ne kagolewenji Kamuktaindet ne Toroor weeriitap kiptaiyandennyu.”
45“Ak ye kata ang'alaali eng' muguleldanyu, keero, komong' Rebeka koibu tereennyi eng' tigikyennyi; kochoortagei kwo kondap peek kosiil peek. Aleenji, ‘Kaigai inaga peek aee.’ 46Ak kotu tereennyi ne kami tigikyennyi kochokyi, ak koleenjo, ‘Nganagin iee, ak asiilji tambeesiguk ak icheek.’ Aee anyun, ak yeityo konaga tambeesik ak icheek. 47Ateebee aleenji, ‘Ii cheptap ng'oo?’ Koleenjo, ‘Aa cheptap Bethuel, weeriitap Nahor, ne ki sikyi Milkah ineendet.’ Ande anyun peteiyot, ak kariik eng' eunekyik. 48Ak ang'uruuge asaa Kamuktaindet ne Toroor, ak aweekyi kongoi Kamuktaindet ne po Toroornatet ne po kiptaiyandennyu Abraham, ne ki indoiywo eng' ooreet ne myee si amutyi weeriinnyi cheptap ng'eetap kametap kiptaiyandennyu. 49Ak nguno anyun ngo cham oyachi kiptaiyandennyu ne myee ak ne po iman, omwaiwo; ak ngo ma uu nooto, omwaiwo si kobiit aweekyigei eutap tai, anan ko ne po kaataam.”
50Kowolji Laban ak Bethuel anyun, koleenji, “Punu Kamuktaindet ne Toroor ng'olyoondoni; ma kimuuchi kemwaun ng'olyoot ne ya anan ne myee. 51Rebeka no mi taing'ung', imut ak obe. Ingoek kwondap weeriitap kiptaiyandeng'ung' ko uu ye ki mwa Kamuktaindet ne Toroor.” 52Ye kingo kas otwogindetap Abraham ng'aleekwak, kong'uruuk agoi ng'wony eng' taitap Kamuktaindet ne Toroor. 53Ki ip anyun otwogindet tuguuk che po fedha ak che po thahabu, ak ngoroik kogoochi Rebeka. Ki igoochi ng'eetap kamet ak kamet tuguuk che korooron. 54Ki amis ak koeeiso ineendet ak piik che ki mi tugul ak koruiyo. Ye kingo ng'eetyo karon kole, “Ochamwo awo ye mi kiptaiyandennyu.” 55Ki le ng'eetap kamet ak kamet, “Ingota kotebi lakwani kobootech peetuusyek che ng'ering', che tee peetuusyek taman; ak ye ibata chooto, kwo.” 56Ago ki mwachi koleenji, “Amata ogaa, amu ki koberuur Kamuktaindet ne Toroor pandanyu; ochamwo awo kapkiptayandennyu.” 57Kole icheek, “Myee keguur lakwanooto, konyo keteebe ineendet.” 58Koguur anyun Rebeka ak nyo koteebe koleenji, “Tos ichame obe ak chiichi?” Kole, “Wei, awendi.” 59Ki chamji anyun Rebeka ng'eetap kamet kwo, kobooto cheplakwennyi, ak otwogindetap Abraham ak piikyik. 60Ak ki iberuur `icheek Rebeka, koleenji,
“Ne kitupche, egu kametap eliphuusyek konyil eliphuusyek taman,
ak konyaban lagoguk
kurgotigap che wechei icheeget.”
61Ki ng'eet anyun Rebeka, ak tiibiikyik che otwogik, kolaany tambeesik, koosup chiichooto. Ki imut anyun `otwogindonooto Rebeka ak koba. 62Kiga konyo anyun Isak kobun ooreetap Beer-lahai-roi, amu ki menyei ineendet komostap Negeb. 63Ye kingo wendoti Isak eng' keeweet koskoleny, kotabendo, ak ki keer tambeesik che pwoonei. 64Ak kitabendo Rebeka agine, ak ye kingo keer Isak, kochoorgei eng' tambeesyet, 65ak kiteebe otwogindet koleenji, “Ng'oo chiichiin nyoonei eng' kewaniin kotorookwech?” Koleenji otwogindet, “Kiptaiyandennyu nooto.” Ki nam anyun ngoryeet ne ng'eetee metit agoi keelyek kotugegei. 66Komwachi otwogindet Isak anyun tuguuk tugul che kiga koyai. 67Kingo pata anyun komut `Isak Rebeka kwo emaitap Sarah kamennyi, ak kotun Rebeka koek kwondonyi; ak ki cham ineendet kot. Ki nyoor anyun Isak kagaigaet amu kiga kome kamet.