Kilasu Kamuktaindet ne iakwai ng'wony
Po ne oo eng' putiik. Tyendap Kalasunet ne po Daudi. Tyendo
1Ee Kamuktaindet, igenin kalasunet eng' Zion,
ak keyaei che ki kiarorun.
2Ee inyee ne kasei saaet,
pwonjinin piik tugul.
3Katemena tengekwogik,
inyee ne iundoi pistaosyekyok.
4Paibai miising' chiito ne ileweni, ak imuti koriikyin,
Si kobiit komeny seremusyeguk:
Ak kebiye myeeindap koong'ung',
Ole tiliil eng' hekalung'ung'.
5Ak iwolwech eng' imanda eng' tuguuk che imuisei,
Ee Kamuktaindetap yetunennyo;
Inyee ko ii kamang'unetap komoswek tugul che po ng'wony,
Ak ne po icheek che mi nyanjet ne loo:
6Ne iuuiiti tuloonook eng' kimnateennyi;
Ak korategei eng' kamuktaet:
7Ne igoochin tuleetap nyanjosyek kosiis, tuleetap peek che mildogei,
Ak polatetap piik.
8Ak koiyweisyei che menyei ole loo miising' amu kaboorunoiguk:
Igoochini koboiboitu ole charunee asiis ak ole roroktoe.
9Irutochini ng'wony, ak inagi peek,
Ak iakwai miising';
Nyiitaat peek aineetap Kamuktaindet:
Ichopchini piik peek, ko kaichop ng'wony.
10Inyiiti peek ole kigereer eng' ng'wony, komarane;
Iripribi komoswekyik che sutotin:
Itangusi eng' ropta ne inesi;
Iberuuri tuguukyik che piitos.
11Inyiiti kenyiit myeeindong'ung';
Ak sau akwaiyet eng' ortinweguk.
12Sachin chooto kewosyegap surkwen:
Ak kirate tuloonook poiboiyet.
13Nyiitootiin kewosyek keechiirek;
Ak nyiitootiin peek atebwosyek;
Igasegei amu poiboi ak kotyendos.