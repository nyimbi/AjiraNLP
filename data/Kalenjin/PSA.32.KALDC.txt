Kagasetapkei amu nyoetap kaat agobo tengekto
Tyendap Kalasunet ne po Daudi. Kaneetisyet.
1 Igasatkei ne kigenyochi kaat pistoennyi,
ne kigetuch chalwoktanyi.
2Paibai miising' chii ne ma iityin Kamuktaindet ne Toroor tengekto,
ama komi ng'aalseet muguleldanyi.
3Ye ki asise, koosegitu kawekyuk,
amu tigenennyu peetuut komugul.
4Amu kichiila eung'ung' peet ak kemoi.
Ki yaam poortanyu ko uu ye kabiit kemeut.
5Ki amwaun chalwoktanyu,
ak ma aung'enen tengektonyu;
ki ale, “Ang'aang'jini Kamuktaindet ne Toroor pistaosyekyuk;”
ak ki inyoiywa kaat chalwoktap tengektonyu.
6Ara anyun, ingosain chii age tugul ne tiliil
ye ta komuuchi konyoorun.
Iman ye kagong'irtagei peek che po kirwooget,
koma itei ole mi ineendet.
7Inyee ko ii oldanyu ole aung'egei;
iriibo inyee si ma nyoorwo nyalilda.
Iyiemena tyenwogigap yetunet.
8Atigoonin ak aneetiin eng' ooreet ne ibune.
Ageerotin ak ang'omitin.
9Amoige paraisiit, anan nyumbut, che ma tinyei kaguiyet,
che tinyei kariik eng' kutusweek, ak anook che kirang'e,
ngo ma uu nooto koma riikyin.
10Nyooru ng'waninwogik che chaang' kiptengekyot,
ago kimuute rireenetapkei ne imang'u Kamuktaindet ne Toroor.
11Ogaaskei ak oboiboitu eng' Kamuktaindet ne Toroor, okweek che oo po imanda!
Otyen eng' poiboiyet, okweek tugul che oo po iman eng' mugulelwekwok!
Tyendap Kalasunet