Ng'alaalet ne po lo ne po Job
1Kowol anyun Job kole,
2“Oepchi iit komyee ng'alaalennyu;
ak ingoek niito kagaigaeng'wong'.
3Ogang'wa, si ang'alaal agane,
ak ye kaang'alaal, ochotisye.
4Tos ariir anee agobo chii?
Ak amu nee si ma egu chii ne ma muitoi?
5Ogeera, si okwong'ye,
ak onam kutusweekwok.
6Agot ye abwaat tuguuk che ki ityo, aarageni,
aarageni ak abootan.
7Amu nee si kosaptos kiptengeginik,
koosegitu, ee, kogimegitu ak kotesaksei?
8Kimegitu iyotennywa eng' tainnywa,
ak kogimegitu lagokwak kogeerei.
9Mi kaalyeet kooriikwak, ama mi kaiyweisyet,
ama mi kirokto ne po Kamuktaindet paragunnywa.
10Riisyei kirginnywa, ama mi kaiyweisyet:
Iytos tuukwak, ama oosu.
11Imaandoi lagokwak ko uu akweetap keechiirek,
ak urerendos lagokwak.
12Tyendos eng' sugutit ak ketubet,
ak koboiboitu eng' cheetap ndurerut,
13Poisyee peetuusyekwak eng' poroteet,
ak ne matyanit kochoorchigei ye mi che ki kobek.
14Ago ki leenji Kamuktaindet, ‘Istoeneige.
Amu ma kimache kenai ortinweguk.
15Ng'oo Ineendet Ne po Kamuktaet, kot koet?
Ak nee kelunet ne kesiche ngot kesaa ineendet?’
16Ogeero, manamu icheeget porotennywa.
Looena kirwoogetap kiptengeginik.
17Kimisi tait ne po kiptengeginik konyil ata?
Kot konyonji icheeget pichiindanywa?
Kot kopcheita Kamuktaindet aragenosyek eng' nereegekyik?
18Ak koigei icheek mobeek eng' taitap usoonet,
ak koigei meteteek che ibei usoonet ne oo?
19Oleen konorchin Kamuktaindet lagogap chiichooto tengektanyi.
Ago aleen, ingogeerchigei, si kobiit konai.
20Ingogeer konyekyik ng'emisyennyi,
ak ingoee nereegegap Ineendet Ne po Kamuktaet.
21Amu igoochin koonnyi ineendet poiboiyo nee ye kagobata ineendet,
ye kitil koitetap arawekyik eng' kwenet?
22Tos ineeti chii Kamuktaindet naet?
Amu irwookyin che torooreen.
23Meei age ko nyiitaat kimnateennyi,
kotinyei kaalyeet ne oo ak komuunyi:
24Nyiitootiin kinaikyik cheego,
tuonen mwanigap kawekyik.
25Meei age eng' ng'wanindap saboondo,
Ama chamchami kiy ne myee.
26Kergei tugul, ruitos eng' ng'ung'unyek.
Ak tuchei kuutik icheek.
27Ogeero, angen kabwaatutikwok,
ak chobutik che obwaati eng' ooreet ne ya agobo anee.
28Amu oleen, ‘Mi ano kootap pounindet?
Ak mi ano emait ne ki menyei kiptengeginik?’
29Tos ma oteebe icheek che siirtoi?
Amongen kaboorunaikwak?
30Ole, ki kigonorchi chiito ne ya peetuutap pichiindo?
Ole, kimuti eng' peetuutap nereegek?
31Ng'oo ne mwaitoi ooreennyi eng' tainnyi?
Ak ng'oo ne yaakyin ineendet kiit ne kayai?
32Nganda uu nooto kelaei kwo kererit,
ak koriip kererit.
33Anyinyitu eng' ineendet mogooroonigap atebweet,
ak isubi piik tugul ineendet,
ko uu che ki kondoe ineendet che ma iitoksei.
34Omuktoi ano anyun ogaigaa puch,
amu mi lembechek kityo waluunoikwok?”