Kogimityin Kamuktaindet kogeny Israel arorutyennyi
1Ki leenji `Kamuktaindet ne Toroor Musa, “Machei si igeer nguno kiit ne amache ayachi Pharaoh, amu eng' eunyu ne kiim, kogoochin icheek koba, ak koon koba eng' emennyi eng' eunooto kiim.” 2 Ki ng'alaalji `Kamuktaindet Musa koleenji; “Aa Kamuktaindet ne Toroor. 3Ki among'ji Abraham, Isak ak Jakobo, ko aa Kamuktaindet Ne po Kamuktaet agot nga ki ma naa icheek eng' kainennyu Kamuktaindet ne Toroor. 4Ki agimiit kayomisennyu kobooto icheek, ale agoochi emetap Kanaan, ole ki menyei icheek ko kiprutoin. 5Kobooto nooto, ko koagas tigenoigap piigap Israel che mi eunegap Misiriik ko ratotiin, ak kaabwaat kayomisennyu. 6Ileenji anyun piigap Israel, ‘Aa Kamuktaindet ne Toroor, ak among'wok omang'une otetap Misiriik. Asarwok eng' otwoknateet ne oote icheek ak atyachak eng' euut ne chuulaat ak eng' kwang'utik che eecheen che po kirwooget. 7Anamok oegu piikyuk, ak aegu Kamuktaindet eng' okweek, si onai ole Aa Kamuktaindet ne Toroor, Kamuktaindeng'wong' ne imoong'wok omang'une otetap Misiriik. 8Ak amutwak obwa emet ne ki aitoochi eunnyu agoochi Abraham, Isak ak Jakobo, ak agoonok kobunjook. Aa Kamuktaindet ne Toroor.’ ” 9Ki ng'alaalji anyun `Musa piigap Israel ko uu nooto. Nga no, ko ki ma kas icheek ng'aleekyik amu ng'wanindo ne ki tinyei eng' mugulelwekwak, ak otwoknateet ne ki koroom.
10Ki ng'alaalji anyun `Kamuktaindet ne Toroor Musa koleenji, 11“Mande, ing'alaalji Pharaoh laitoryatap Misiri ileenji kochamji piigap Israel komanda eng' emennyi.” 12Ago ki ng'alaal Musa eng' taitap Kamuktaindet ne Toroor kole, “Ngot koma kasa piigap Israel, ko tos imuuchi kogasta ano Pharaoh ak anee atinye kutit ne palyach?” 13Ki ng'alaalji `Kamuktaindet ne Toroor Musa ak Aron agobo piigap Israel ak Pharaoh laitoryatap Misiri, ak kong'at icheek koomaanda piigap Israel eng' emetap Misiri.
Ooreetap ne kisalu Musa ak Aron.
14Chu ko poisyegap kooriigap weeriigap Reuben taitap Israel: Hanok, Palu, Hesron, ak Karmi. Chuuto ko ortinwegap kap Reuben. 15Weeriigap Simion ko ki: Jemuel, Jamin, Ohad, Jakin, Sohar, ak Shaul weeriitap cheptap Kanaan. Chuuto ko ortinwegap kap Simion. 16 Chu ko kainaigap weeriigap Lawi ko uu ortinwekwak: Gerson, Kohat, ak Merari; ak kenyiisyegap Lawi kotee kosabei ko ki kenyiisyek pogol ak sosom ak tisap. 17Weeriigap Gerson ko ki: Libni ak Shimei, ko uu kooriikwak. 18Ak weeriigap Kohat ko ki: Amram, Itshar, Hebron, ak Uzziel. Kenyiisyegap Kohat kotee kosabei ko ki kenyiisyek pogol ak sosom ak somok. 19Weeriigap Merari ko ki: Mali ak Musi. Chuuto ko kooriigap Lawiik ko uu ortinwekwak.
20Ki itun anyun Amram sengennyi Jokebed, ne ki sikyi Aron ak Musa. Kenyiisyegap Amram kotee kosabei ko ki kenyiisyek pogol ak sosom ak tisap. 21Weeriigap Itshar ko: Kora, Nepeg ak Zikri. 22Ki weeriigap Uzziel ko Mishael, Elzaphan ak Sitri.
23Ki itun `Aron Eliseba, cheptap Aminadab, chepkametap Nason, ne ki sikyi ineendet Nadap, Abiu, Eleazar ak Ithamar. 24Weeriigap Kora ko: Asir, Elkanah, ak Abiasap; chuuto ko kooriigap Koraik. 25Ak ki itun Eleazar weeriitap Aron age eng' tiibiigap Putiel, ne ki sikyi ineendet Phineas. Chuuto ko poisyegap kooriik che po kwanisyegap Lawiik ko uu kooriikwak.
26Ki Aron ak Musa che ki mwachi Kamuktaindet ne Toroor koleenji: “Omoong'u piigap Israel eng' emetap Misiri ko uu lugosyekwak.” 27Ki icheeget Musa ak Aron che ki mwachi Pharaoh laitoryatap Misiri, komaanda piigap Israel eng' Misiri.
28Ak eng' peetuunooto ne ki ng'alaaljin `Kamuktaindet ne Toroor Musa eng' emetap Misiri, 29kong'alaalji koleenji, “Aa Kamuktaindet ne Toroor. Mwachi Pharaoh laitoryatap Misiri tuguuk tugul che amwaun.” 30Ago ki mwa Musa eng' taitap Kamuktaindet ne Toroor kole, “Atinye kutit ne palyach, imuuchi kogastaa ano Pharaoh?”