Kong'alaali Job agobo nyalildannyi
1Ago rorechino nguno che mengeechen eng' anee,
icheek che ki asas kwanisyekwak ne ki ma amuuchi
agot atuiyo icheek ak sesenigap akweennyu.
2Ee, kelwo nee anyun, eng' kimnateetap eunekwak?
Piik che ki kobetyo kimnatosyekwak.
3Sogityotin eng' pananda ak rubeet.
Amei ng'ung'unyek che yamyotiin, eng' ole mi mesundeitap pananda ak ng'emisyet.
4Putei sogegap keetitap muunyuk eng' ole neegitee timdo;
ak amitwogikwak tigitigap junipa.
5Ki oonei koba eng' kwenutap piik,
kiwaage icheek ko uu ye kiwaage choorindet.
6Kanyool komeny ole petotin eng' kereruusyek che yamyotiin,
ak keriingonigap ng'wony ak che po rwandosyek.
7Iteitos eng' timiin ko uu sigiroik,
iyumjigei kelutap keetiik che uu siwek.
8Icheeget ko lagogap piik che abusotiin, ee lagogap piik che iteweerotin.
Ki kibiroot koba eng' emet.
9Kaaegu nguno tyendanywa,
ee, kaaegu kalewenet eng' icheek.
10Wecha, itabaanenagei,
ak sing'iljino togoch.
11Amu ki kotyach porowennyi ak konyalila,
ki ireek eng' tainnyu kiit ne rang'egei.
12Ng'eetos eng' eunnyu ne po tai piik che yaacheen;
ak kotoorta keelyekyuk koba taban,
ak kobookyo eng' ortinwekwak che po ng'emisyet.
13Ng'emei ooreennyu ak kotesei nyalildanyu,
piik che ma tinyei toretin.
14Pwonjino eng' ole kiundur kobarait:
Miljinagei eng' ole kigoguber.
15Kagiweekyo kamuisosyek,
oone teegistanyu ko uu ye onsei usoonet;
Ak kagosiirto chamennyu pogei ko uu pooldet.
16Katumdagei anyun saboondanyu,
kagonama peetuusyegap nyalilda.
17Kitoorei kawekyuk kemoi,
ama siisei ng'wanindo ne nyea.
18Kang'emak ngoryennyu amu kimnateet ne oo ne po myandanyu.
Igiicha ko uu kaatitap ngoryennyu.
19Kagowiircha ng'atateek,
ak kaige temburyek ak oreek.
20Ariirchinin, amewolwo:
Atononi, ago memage kiy igeera.
21Kaigoromitu eng' anee.
Iusena kimnateetap eung'ung'.
22Iganapchino usoonet ak igoono alaany;
Iwirtoto eng' usoonet ne oo.
23Ak angen ale imutyina meet,
imutyina koot ne ki kichopchi piik tugul che saptos.
24Eng' Iman koma tokyin chii eunnyi karaita ne ki korurugok,
ye mi eng' ng'emisyennyi ak kowaachei agobo tuguuchuuto.
25Tos ma ariir agobo ineendet ne ki mi nyalilda?
Tos ma aragen saboondanyu agobo che ma tinyei kiy?
26Ye kinga cheeng' ne myee, konyo yaityet,
ye ki ageni lapkeiyet, konyo mesundeito.
27Lalei moennyu, ama siisei;
kabwanjo peetuusyegap nyalilda.
28Ariiroti, ma keere asiista;
atononi eng' tuiyet ak ariir amache toreteet.
29Aa tupchetap lelwek,
ak aa chorweetap tyong'igap songolik.
30Tuui iriryondennyu ak kosinditi,
ak laldos kawekyuk eng' maat.
31Kawalak cheetap ketubennyu koek riirek.
Ak kawalak cheetap ndurerunnyu koek cheetap icheeget che riirtos.