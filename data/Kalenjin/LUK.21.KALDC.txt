Kagoochinoik
(Mar 12:41-44)
1Ak ki keer `Jeso mogoreek kondai kagoochinoikwak ole kiyumjin 2ak kogeer mosoget age ne kibanania kondai sendeisyek aeng' che mengech. 3Ak ki le, Amwaiwok iman ale, Kagonde mosogani panan che siirei cho tugul: 4amu kagonde chu tugul eng' chaang'indonywa ole kindoi kagoochinoik; ago kagonde ineendet eng' panandanyi tugul che tinyei, agot che kosabe.
Sip komwaei Jeso agobo Hekaluut ak peetuusyek che pwoonei
(Mat 24:1-22; Mar 13:1-20)
5Ak kingo ta kong'alaali alak agobo Hekaluut, ole ki kimusaganda eng' koik che korooron ak kagoochinoik, kole, 6Eng' tuguuchu ogeere, ko tuun pwoonei peetuusyek, che ma ng'etunee koita agot agenge paragutap age, ne ma tuun ki wiirchin ng'wony.
7Ak kiteebe, kole, “Kaneetindoni, egu anyun tuguuchuuto auyo? Ak uu nee kaboorunet ye tuun machei koriik kosulda tuguuchuuto?”
8Ak ki le, Oriipkei si ma kibeetook: amu tuun pwoonei piik che chaang' eng' kainennyu, koleen, Aa ineendet; ak, Kagoriik peetuusyek: amosup icheek. 9Ak ye tuun ogas agobo lugoosyek ak chemargeet, ko matoaragense: amu kanyool kosip kosulda tuguuchooto korook; ago tomo koriik kagesunet.
10Koleenji anyun icheek, Tuun setyin pororyet age pororyet age, ak setyin laitornatet age laitornatet age: 11ak kobiit potanosyek che eecheen che po ng'wony, ak rubosyek eng' oldinwek alak, ak korotwek; ak kobiit kamuisosyek ak kaboorunoik che eecheen che punu kipsengwet. 12Ago ye tomo kobiit chuuto, konamak eng' eunekwak, ak kousok, ak komutak obe sinagogisyek ak korgorosyek, komutak taitap laitorinik ak pounik agobo kainennyu. 13Egu paornateet eng' okweek. 14 Oegu che pegechinotin eng' mugulelwekwok, si mosip ogereer met agobo ole owolundoi: 15amu agoonok kutit ak utaatyet, ne ma imuuchi puunikwok tugul kota kowol kiy anan kogirindaak. 16Ak kong'wektak sigiikwok, ak che otupche, ak che po oreng'wong', ak choronok; ak kebar alak eng' okweek. 17Ak kowechok piik tugul agobo kainennyu. 18Ak ma petei sumeiyot agenge ne po metowekwok. 19Ak eng' muitaeng'wong' onyooru saboonwekwok.
20Ak ye tuun ogeer lugoosyek koyiem Jerusalem, onai anyun ole, kagoriik ng'emisyennyi. 21Ingomwechi anyun che mi Judea tuloonook; ak ingomanda che mi kwenutap nganasanooto; ak amat kota koba oriit icheek che mi emonooto. 22 Amu chuuto ko peetuusyegap mugetuut, si kobiit kosulda tuguuk tugul che ki kisir. 23Pwo eng' icheek che chiioo ak che tinyei lagok che reritos eng' peetuusyechooto! Amu piitu pichiindo ne oo eng' ng'wony, ak nereeknateet eng' pichuuto. 24Ak kobutyo icheek eng' ng'atibindap rotwetap chok, ak kimut luulenik koba pororyosyek tugul: ak kotyech Pororyosyek Jerusalem, agoi kosulda peetuusyegap Pororyosyek.
Konyonei Weeriitap Chii
(Mat24:23-35; Mar 13:21-31)
25 Ak kobiit kaboorunoik eng' asiista ak eng' arawet ak eng' kecheik; ak kobiit eng' ng'wony pichiindap pororyosyek, ak peng'jinet amu kamuutetap araraita ak peek che mildogei; 26ak kobek mugulelwegap piik amu kaiyweisyet, ak amu kagenisyetap tuguuk che pwaanjin ng'wony: amu kitumdumi kimnatosyegap kipsengwet. 27 Ak eng' peetuunooto kogeer anyun Weeriitap chii konyonei eng' pooldet kobooto kimnateet ak liilindo ne oo. 28Ak ye toi kosulda tuguuchuuto, ogeer parak, ak oyot metowekwok; amu kariik katyageng'wong'.
Kanyool keriipkei
(Mat 24:36-51; Mar 13:32-37)
29Ak ki mwachi icheek kalewenet; kole, “Ogeer mogoywet, ak keetiik tugul: 30ye ing'atyo ogeere ak onae okweek ole, kariik kesisyet. 31Uu nooto anyun ak okweek, ye ogeer koyaagiis tuguuchuuto, onai ole kariik laitornatetap Kamuktaindet. 32Amwaiwok iman ale, Masiirtoi ibini, agoi kosulda tuguuk tugul. 33Siirtoi kipsengwet ak ng'wony: ago ma koi siirto ng'aleekyuk.
Kaneetisyet agobo keiyandit
34“Ago oriipkei anyun okweek, si ma nyi mugulelwekwok keiyandit, ak pogitet, ak kaimutigap sabeetap peetuusyechu, ak konyonjok peetuunooto kocheak ko uu mesteet: 35amu uu nooto tuun nyoonjin piik tugul che menyei ng'wony komugul. 36Ago oriipkei eng' peetuut age tugul, ak osaae, si kobiit oterteerisye, ochilile tuguuchuuto tugul pwoonei, ak otononse eng' taitap Weeriitap chii.”
37Ak ki ineetisyei eng' Hekaluut peetuut age tugul; ak kimandoi kemout age tugul, kowendi kotebyei eng' tulweet ne kiguure tulweetap Mseituni. 38Ak kimusyin piik tugul ineendet eng' Hekaluut, si kobiit kogas ineendet.