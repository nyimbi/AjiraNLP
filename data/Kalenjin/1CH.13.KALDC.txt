Kiutoi Moinget eng' Kiriath-Jearim
(2Sam 6:1-11)
1Ki inaisechigei Daudi ak kiptainigap eliphuusyek ak che po pogolusyek, ak kandoindet age tugul. 2Ki leenji Daudi tuiyet tugul ne po Israel, “Ngot ogeere ole myee eng' okweek, ak ngot kobunu Kamuktaindet ne Toroor, Kamuktaindennyo, ogany kiyookte tupchosyekyok che kang'et eng' komosta age tugul ne mi emet tugul ne po Israel, kobooto Tisiik ak Lawiik che mi ak icheek nganasookwak che tinyei ole kiyagisye.Ongiyookte koyumgei ak kobwa ole kimi. 3Ongeibu kogeny moingetap Kamuktaindennyo konyo ole kimi, amu ki ma kimage kiy moingonooto eng' peetuusyegap Saulo.” 4Ki iyan tuiyet tugul kole yaei ko uu nooto, amu ki myeiit kioto eng' taitap piik tugul.
5 Koyum anyun Daudi tuiyet tugul ne po Israel, kobooch Sihor aineetap Misiri kot koit ole kimandoe Lebo-hamath, koip moingetap Kamuktaindet eng' Kiriath-Jearim. 6 Ki togosta Daudi kobooto Israel tugul koba Baala yooto ko Kiriath-Jearim, ne ki po Judah, koip eng' olooto moingetap Kamuktaindet, Kamuktaindet ne Toroor ne tebee kerubisyek, ne kimwaitoe kainanooto. 7Ki ibune moingetap Kamuktaindet chepkichutit ne kita ko leel, komong' eng' kootap Abinadab. Ki kweri chepkichutinooto Uzzah ak Ahio. 8Ki ureren Daudi kobooto Israel tugul eng' taitap Kamuktaindet eng' kimnateennywa tugul, eng' tyenwogik, ketubosyek, kibugandinik, sugutisyek che mengeechen, sanisyek che po sugunonik che kibirei ak iryagook.
9Kingo it rwanyut ne kiboorsee ne po Kidon, koyogooito eunnyi Uzzah kole koti moinget amu kiterteryot eiik. 10Ki nereekyi kot `Kamuktaindet ne Toroor Uzzah ak ki par ineendet amu ki iyogoito eunnyi konam moinget. Kime eng' yooto eng' taitap Kamuktaindet. 11Ki nereech kot Daudi amu ki par eng' nereegek Kamuktaindet ne Toroor Uzzah. Ak kiguure yooto Peres-usa agoi ra. 12Ki iywei `Daudi Kamuktaindet peetuunooto ak kole, “Amuktoi ano aip moingetap Kamuktaindet konyo kaa ole ami?” 13Mata koip anyun Daudi moinget kwo oldanyi eng' nganasennyi, ago ki imaas kwo kootap Obed-edom Gitindet. 14 Ki tebi moingetap Kamuktaindet eng' kap Obed-edom arawek somok, ak ki iberuur Kamuktaindet ne Toroor kootap Obed-edom ak tuguuk tugul che ki tinyei.