Ng'emisyet ne nyoonjin Nineveh
1Kagonyo taing'ung' ineendet ne tuisyei.
Riip irimeet,
riip ooreet!
Kermenegei kimnateet,
tes kimnateng'ung' koeet miising'.
2Weegu kogeny `Kamuktaindet ne Toroor telunatetap Jakobo,
ko uu telunatetap Israel,
nganda ki koluul icheek `luulenik,
ak kong'em mooriigap keetiikwak che po sabibuk.
3Kigesal long'onigap piikyik che kiimeen kobiriritu,
ilaachi piikyik che nyigoonen ngoroik che piriireen.
Ilyeldos kariigap lugeet ko uu kariik eng' peetuutap chobennyi pogei,
ak parbari ng'otwek miising'.
4Kirgirendos kariisyegap lugeet eng' ortinwek,
rusotegei eng' ortinwek che paroen.
Uu tagunatennywa tochisyek,
rwaei ko uu kalyelyosyek.
5Kuurei `ineendet piikyik che po teegisto;
ichaboitoi icheek kobendi,
choktoi kobendi irimeet,
ak kechop kiit ne tektoegei.
6Yaatatin kurgotigap ainoosyek,
ak kochoot kootap laitoryat.
7Kageng'aany Huzzab,
kagimut kolooit.
Riirtos tiibiikyik eng' kutit ne uu ne po cheptugenik,
ak korabachi tegetikwak.
8Ki koigei `Nineveh tamboiyotap peek ne kagobutok,
che rootei peekyik kobendi;
kuurse koleen, “Otononie! Otononie!”
Ago ma mi ne kusegong'.
9Oip parunenigap fedha,
oip parunenigap thahabu!
Ma igeesugei tuguuk che konorotiin!
Chaang'indap kiy age tugul ne karaaran!
10Ma mi kiy, mi puch, ki koek karaatya!
Chootei muguleldo, ak piregei kutung'oik,
ak komi ng'wanindo suenutik tugul,
walaksei togoochigap icheek tugul.
11Mi ano kebeneetap ng'etuunyik
ng'etuunyik che neranik,
ole wendote kirgitap ng'etuny ak ne kotoy,
kobooto aarwetap ng'etundo, ama mi chii ne imui?
12Kitonaton ng'etundo che yamei aarekyik,
ak ki parchi ng'etuunyikyik che kotoen;
ak konyiit kebenonikyik tyong'ik che kagobar,
ak konyiit kebenonikyik panyeek che kagotonaton.
13Keero, aboryenen, mwaei Kamuktaindet ne Toroor ne po lugoosyek, ak abeel kariisyeguk che po lugeet eng' iyeto, ak kobar rotwetap chok ng'etunyiguk che neranik; ageesu eng' ng'wony tyong'iguk che ibare, ama kegasei kogeny kutitap piiguk che kiyooktoi.