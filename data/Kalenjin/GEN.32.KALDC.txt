Kochobegei Jakobo kotuiyo ak Esau
1Ki wo anyun Jakobo pandanyi, ak ki tuiyo ak malaikaisyegap Kamuktaindet, 2ak ye kingo keer Jakobo icheek, kole, “Lugeetap Kamuktaindet ni!” Koguure anyun yooto Mahanaim.
3Ki iyookto Jakobo piik kondoe ineendet koba ole mi ng'eetap kamet Esau agoi emetap Seir, nooto ko kooretap Edom. 4Ki ng'at icheek koleenji, “Omwachi kiptaiyandennyu Esau ko uu ni: Oleenji, Kamwa otwogindeng'ung' Jakobo ko uu ni, ‘Ki aegu toondet eng' kap Laban ak ki atebee olooto agoi ra. 5Atinye eiik ak sigiroik, akwotisyek che po neego ak otwogik che murenik ak che tiibiik. Kaayogu anyun nguno inyoo kemwaun inyee kiptaiyandennyu, si kobiit anyoor chameet eng' taing'ung'.’ ” 6Ak kiweekyigei Jakobo che kiga kiyookto, ak koleenji, “Kogeit ole mi ng'eetap kamenng'ung' Esau ak nyoonei ineendet kotorogun, nyoonei kobooto piik pogol ang'wan.” 7Ki iywei ak koaragen anyun Jakobo miising'.Yeityo kopcheune aeng' piik che ki mi tugul, ak neego, tuuga ak tambeesik, 8ak kobwaat kole, “Ngo tuiyo Esau ak che po tai, ak kobar, komuuchi kochililso che po let.” 9Ak ki le Jakobo, “Ee, Kamuktaindet ne po abba Abraham, ak Kamuktaindet ne po abba Isak, Ee Kamuktaindet ne Toroor ne ki imwaiwo ileenjo, ‘Iweekyigei emeng'ung', kaptilyonutiguk, ak ayaun ne myee,’ 10ma nyoljino anyoor rireeneng'ung' ne po kei tugul, ak imanit tugul, ne ki iboorchi otwogindeng'ung', amu ki alandae ainooni po Jordan ak kiroktonyu kityo, ak nguno ko kapcheunegei aeng'. 11Asaain ale isarwo eng' eutap tupchennyu Esau, amu aiywei ineendet, ale nyoonei inyo kobara, kobooto kamet ak lagok. 12 Ago ki imwa ile, ‘Ayaun ne myee iman, ak ayae iyoteng'ung' kochang'a ko uu ng'aniegap nyanjet che ma iitoksei amu chaang'.’ ”
13Ki ru yooto anyun lagatunooto, ak kochop kagoochinet eng' tuguukyik che ki tinyei si kogoochi ng'eetap kamet Esau. 14Ki chop iyuogik pogol aeng' che po ng'oroorek kobooto kwesik tiptem, iyuogik pogol aeng' che po keechiirek ak mengichik tiptem, 15tambeesik che abaen sosom kobooto moekwak, tuuga iyuogik artam kobooto kiruugik taman ak iyuogik tiptem che po sigiroik ak moek taman che po sigiroik. 16Ki igoochi otwogikyik kokweri akweet age tugul ineegei, ak koleenji otwogikyik, “Oba olande ondoena, among' koriikyi akweet age akweet age.” 17Ki ng'at ne po tai, koleenji, “Ye tuiyenen Esau tupchennyu, ak koteebenen kole, ‘Ii po ng'oo? Iwendi ano? Ak po ng'oo chu mi taing'ung'?’ 18Ileenji anyun, ‘Po otwogindeng'ung' Jakobo; kagoochinet ne kiyookyin kiptaiyandennyu Esau; ak nyoonei ineendet eng' let.’ ” 19Ki ng'at ne po aeng', ne po somok ak tugul che isubi akwotisyek, koleenji, “Ye otuiye ak Esau, omwachi ko uu ni oleenji, 20‘Keero, nyoonei eng' let otwogindeng'ung' Jakobo.’ ” Amu ki le, “Amuuchi agaigai eng' kagoochinet ne wendi eng' tainnyu, ye ibata amuuchi ageer togeennyi tamangap kocham kotaacha.” 21Ki indo anyun kagoochinet kolanda ak koru ineendet lagatunooto kobooto piik.
Kokwetegei Jakobo ak malaikaiyat
22Ki ng'eet kemounooto komut kwonyiikyik tuwai, otwogikyik tuwai che tiibiik ak lagokyik taman ak agenge, agoi kolandae tabartap Jabbok. 23Ki imut koba kolandae kererunooto, kobooto tuguukyik che ki tinyei. 24 Ki ng'et Jakobo ineegei, ak ki piit chiito ne kikwetkei tuwai agoi koeech. 25Ye kingo keer kole mata komuuch koterteer, kotwa ole tuiyechin kawegap ngoroet; ak king'ulyel kubestap Jakobo, ye kikwetegei ak ineendet. 26Yeityo kole, “Metoo awo, amu machei koeech.” Ago ki leenji Jakobo, “Ma undoin ama iberuuro.” 27Ki teebe anyun koleenji, “Ng'oo kaineng'ung'?” Ak ki leenji, “Kiguureno Jakobo.” 28 Kowolji koleenji, “Ma keguurenen Jakobo agoi, ago ka kiguurenen Israel, amu kaobelgei ak Kamuktaindet ak piik ak icheek, ak kaiterteer.” 29 ki teebee anyun Jakobo koleenji, “Asaain ale, mwaiwo kaineng'ung'.” Ago ki leenji, “Amu nee si iteebena kainennyu?” Ak ki iberuur ineendet eng' yooto. 30Ki kuure anyun Jakobo kainetap yooto Peniel, amu kaager togeetap Kamuktaindet kimni, ak kota asabe. 31Kichor asiista ye kilandae Penuel, ak ki ing'woloti amu kubestanyi. 32Nooto amu nee si ma amei piigap Israel tigityotap ngoroet kobooch yooto agoi kora; amu kitwa ole tuiyechin kawegap ngoroetap Jakobo eng' tigityotap ngoroet.