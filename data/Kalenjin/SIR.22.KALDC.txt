Choriirnatet
1Chorirenet ko kergei ak kooi ne murwon,
ak reenyei kalilanennyi chii age tugul ne kageer.
2Chorirenet ko kergei ak karurugutigap ng'atateegap tuuga;
age tugul ne katiiny chooto ko pirtoi eunnyi.
3Keik kwandap weeriit ne ma ineetaat ko teweernat,
ak ngesich tye ne ma ineetaat ko puch.
4Chepto ne utaat kosichei manong'otyot,
ago ne yaei poisyonigap kalilanet ko ipchin arageneet kwanda.
5Chepto ne tinyei atepto ne ya ko ipchin kalilanet kwanda ak manong'otyot,
ak wechei `icheek tuwai ineendet.
6Ko uu tyendo eng' kasartap riirek ko uu nooto ng'alaalet ne mi eng' kasarta ne mayamegei,
ago kalititet ak kaneetisyet ko utaatyet eng' kasarwek tugul.
9Age tugul ne ineeti abusaneet ko kergei ak chii ne inaamjindose rokyonik manget,
10Age tugul ne mwachin abusaneet atindyot komwachin chii ne ruei,
ak eng' kagesunet koleen inee, “Nee nooto?”
11Riirchin nooto kagome amu kagometo lapkeiyet eng' let,
ak iriirchi abusaneet amu kagobagaach kaguiyet eng' let.
12 Riirek agobo ne kagome keyaei peetuusyek tisap,
ago riirek agobo abusanik anan ko che ma iywei Kamuktaindet kotebyei agoi.
13Mat ing'alaal che chaang' kobooto chii ne perber,
anan irutochi chii ne ma tinyei kaguiyet.
14Nee ne nyigiis kosiir ngosyelait?
Ak nee kainennyi kobatee, “Abusaneet!”
15Keip ng'aniek, munyuk ak kariik
ko nyamnyum kosiir kemuitechi abusaneet.
16Toloita ne po keetit ne kagiratyi koot,
koma kitumdumi agot eng' potanetap ng'wony.
17Muguleldo ne tebee kabwaatutigap kaguiyet,
ko kergei ak kartasitap plastic ne ki kilelesanji ne yaei inatut kochabait.
18Ng'otonok che ki king'otyi ole toroor
koma koi tonoon ye nyo koriisto ne oo.
Ara uu nooto muguleldo ne tinyei kabwaatutik che perber;
ma koi tonoon kogirinda kamuiso age tugul.
Riibetap Chorwandit
19Chii ne rutegei konda ko mong'u peegap kong',
ak chii ne iguoteni muguleldo ko yaei konai komyee kasutigap oriinnyi.
20Chii ne wiiree `koita toriitik komue icheek kolooegitu;
ak chii ne chubei chorwa ko ng'emei chorwandit.
21Agot ye kaing'usu rotwetap chok ing'wereree chorwa,
ko mengomein moo, amu imuuch koweek chorwandit.
22Ngot imwachi chorweng'ung' kiy ne ya,
ko meiimgei amu imugaksei kobiit katuiyet.
23Yai chiitap kokweng'ung' koyanin eng' peetuusyekyik che po pananda,
si kobiit opchei poiboiyet kobooto ineendet eng' porotennyi.
Tebi kobooto ineendet eng' kasarta ne mi kaimutik,
si kobiit opchei ak ineendet perurtanyi.
24Iyetap maat ne lalei kondoune maat;
ara churisyosyek kondoune tumdaetap korotiik.
25Ma lilani ariip chorwa,
ak ma unyegei eng' ineendet.
26Ago ngot ko itya nyalil amu ineendet,
age tugul ne kagas agobo nooto ko riibengei ineendet.
Saaet agobo toreteet kegirinda chalwok
27Ng'oo ne indoi riibindet kutinnyu,
ak kerwet ne imuuch kobois eng' kutinnyu,
si kobiit koma put amu icheek,
ak si ma ng'ema ng'elyeptannyu?