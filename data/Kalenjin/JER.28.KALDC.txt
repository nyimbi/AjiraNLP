Maonatetap lembech ne po Hananiah
1 Ak eng' kenyinooto, eng' taunetap laitornatetap Zedekiah laitoryatap Judah, eng' kenyiit ne po ang'wan, eng' arawetap muut, kong'alaalwo Hananiah weeriitap Ashur, maotyot, ne ki po Gibeon, eng' kootap Kamuktaindet ne Toroor, eng' taitap tisiik ak piik tugul koleenjo, 2Mwaei Kamuktaindet ne Toroor ne po lugoosyek, Kamuktaindetap Israel ko uu ni kole, kaairi chogitap laitoryatap Babilon. 3Kotom kogeskei kenyiisyek aeng', aibu kogeny kobwa olito tuguuk tugul che po kootap Kamuktaindet ne Toroor, che kiga ip Nebukadnezar laitoryatap Babilon eng' olito koba Babilon: 4ak amutu kogeny konyo olito Jekoniah weeriitap Jehoiakim laitoryatap Judah, kobooto luulenik tugul che ki kiluul che po Judah, che ki pa Babilon, mwaei Kamuktaindet ne Toroor: amu airie chogitap laitoryatap Babilon.
5Ki mwachi anyun maotyot Jeremiah maotyot Hananiah eng' taitap tisiik ak eng' taitap piik tugul che kitonondos eng' kootap Kamuktaindet ne Toroor, 6ak ki le maotyot Jeremiah, Amen: ingoyai Kamuktaindet ne Toroor ko uu nooto: ingoyai Kamuktaindet ne Toroor ng'aleeguk kosulda che kaimaoten, koip kogeny tuguuk kobwa kootap Kamuktaindet ne Toroor, ak komut tugul che ki kiluul, kobwa olito, kobunu Babilon. 7Ago kas anyun ng'olyoondoni amwae eng' taing'ung' ak eng' taitap piik tugul: 8Ki maoten maotik che po keny che ki indounena ak che ki indounenen agobo emotinwek che chaang', ak pounatosyek, agobo lugeet ak yaityet, ak koroito. 9Maotyot ne maoteni agobo kaalyeet, ye kagosulda ng'olyoondennyi, konaaksei maotyondonooto, keele, ki iyoogu Kamuktaindet ne Toroor iman.
10Ki inem anyun maotyot Hananiah chogit ne ki mi kaatitap maotyot Jeremiah, ak koiri. 11Ak ki ng'alaal Hananiah eng' taitap piik tugul kole, mwaei Kamuktaindet ne Toroor kole: Airie ko uu nooto chogitap Nebukadnezar laitoryatap Babilon eng' kaatitap pororyosyek tugul, kotom kogeskei kenyiisyek aeng'u. Ki wo anyun maotyot Jeremiah.
12Ki nyoonji anyun `ng'olyootap Kamuktaindet ne Toroor Jeremiah, ye kingo kagoiri maotyot Hananiah chogit eng' kaatitap maotyot Jeremiah, koleenji, 13ui ak imwachi Hananiah ileenji, kamwa Kamuktaindet ne Toroor kole kaiiri chogisyegap keetiik; ago iyae chogisyegap kariik igeere chooto. 14Amu mwaei Kamuktaindet ne Toroor ne po lugoosyek, Kamuktaindetap Israel, ko uu ni kole: Kande chogitap karnet kaatwegap pororyosyechu tugul, si kobiit koot Nebukadnezar laitoryatap Babilon; ak otei ineendet: ak kaagoochi ineendet tyong'igap timiin ak icheek.
15Yeityo komwachi maotyot Jeremiah maotyot Hananiah, koleenji, Kaso, Hananiah. Ma iyogun Kamuktaindet ne Toroor; ago igoochini pichu komong' lembeita. 16Nooto anyun, mwaei Kamuktaindet ne Toroor kole keero, aistoin eng' ng'wony: imee kenyini, amu kaimwa ngelelnateet ingelelji Kamuktaindet ne Toroor.
17Kime anyun maotyot Hananiah eng' kenyinooto eng' arawetap tisap.