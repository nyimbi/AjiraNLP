Mwaetap Kongoi
1Achame Kamuktaindet ne Toroor amu ki kogas
tweguunennyi ak soomutikyuk.
2Ki koepcha iit,
amu nooto aguure ineendet anyun kota asabe.
3Ki yiema poroonigap meet,
ak ki nama ng'waninwegap ye mi che ki kobek;
ki anyooru nyalilda ak arageneet.
4Ki aguur anyun kainetap Kamuktaindet ne Toroor:
“Ee Kamuktaindet ne Toroor, asaain ale, sarwo saboondanyu.”
5Po myeeindo Kamuktaindet ne Toroor ak ko po imanda;
tinyei rireenetapkei Kamuktaindennyo.
6Riibei Kamuktaindet ne Toroor che nyerootiin;
ki kinyerata, ago ki sarwo ineendet.
7Iweekyigei kamuung'eng'ung', ee saboondanyu;
amu kagoyaun Kamuktaindet ne Toroor eng' aiyebindo.
8Amu ki isaru saboondanyu eng' meet,
ak konyekyuk eng' peegap kong',
ak keelyekyuk si ma put.
9Awendotee taitap Kamuktaindet ne Toroor
eng' emotinwegap che saptos.
10 Ki atinye kayanet, agot ye ki amwa ale:
“Ki kinyalila miising';”
11ki amwa eng' sartaet ale:
“Kiplembechonik piik tugul.”
12Aweekyini nee Kamuktaindet ne Toroor
amu konunoikyik tugul che koono?
13Aname kigombetap yetunet,
ak aguure kainetap Kamuktaindet ne Toroor.
14Agoochini Kamuktaindet ne Toroor che ki aaroorchi,
ee, agoochini eng' taitap piikyik tugul.
15Kiit ne siirtoot miising' eng' korooronindo eng' taitap Kamuktaindet ne Toroor
ko meetap chechiik che tiliileen.
16Ee Kamuktaindet ne Toroor, aa kiboityondeng'ung' iman;
aa kiboityondeng'ung', aa weeriitap otwogeng'ung' ne tye;
ki ityaach ratuutikyuk.
17Agoonin korosyot ne po kongoi,
ak aguur kainetap Kamuktaindet ne Toroor.
18Agoochini Kamuktaindet ne Toroor chooto che ki aaroorchi,
ee, agoochini eng' taitap piikyik tugul,
19eng' seremusyegap kootap Kamuktaindet ne Toroor,
eng' kwenung'ung', ee Jerusalem.
Olasu Kamuktaindet ne Toroor!