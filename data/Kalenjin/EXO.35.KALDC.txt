Kagoochinoik che ki kigoitoi agobo Koot
1Ki iyum `Musa tuiyet komugul ne po piigap Israel ak koleenji, “Chu ng'aleek che kang'at Kamuktaindet ne Toroor kole, oyai. 2 Kiyaei poisyet peetuusyek lo, ago peetuutap tisap koegu peetuut ne itabaanat eng' okweek, sabato ne po kamuung'et ne tiliil eng' Kamuktaindet ne Toroor. Kibarei chii age tugul ne yaei poisyet peetuunooto. 3Amat olaal ma age tugul eng' meng'otosyekwok eng' peetuutap sabato.”
4Ki ng'alaalji Musa tuiyet komugul ne po piigap Israel koleenji, “Niito ko kiit ne kang'at Kamuktaindet ne Toroor kole, 5Oip eng' kwenung'wong' kagoochinet ne kigoochin Kamuktaindet ne Toroor. Chii age tugul ne tinyei muguleldo ne chamei, ko ingoip, kagoochinet ne kigoochin Kamuktaindet ne Toroor: thahabu, fedha ak sugunonik, 6angook che buluu, che arusen ne piriir, che piriireen, katanit ne karaaran ak koroorigap ng'oroorek, 7magatogap mengichik che ki kisal kobiriritu, magatogap mengichigap peek ak keetiigap chebitoik. 8Kobooto mwaitap kiit ne ikweng'sei, tuguuk che ng'uu ne anyiny che po mwaita ne ki ilse ak che po nyamdutik che kibeelei che ng'uu ne anyiny, 9koik che kiguure soam, koik che kitetei che po ephod ak che po ngoryeetap tegeet.
10“Ingonyo chii age tugul eng' okweek ne tinyei muguleldo ne po kaguiyet, si koyai tugul che ki ng'at Kamuktaindet ne Toroor: 11emaitap Kamuktaindet, ak emainnyi ne kituge, kariikyik che kiname angook, pagoinikyik, rateiywekyik, lumeiywekyik ak kong'iikyik che tonone; 12moinget ak keetikyik che ki ibe, kerwet ne po rireenet ak angeet ne kioiye; 13meset ak keetikyik che ki ibe, tuguukyik tugul ak magatiinik che itabaanatiin; 14keldap tait agine ne po kiit ne ikweng'sei ak tuguukyik, taisyekyik ak mwaitap kioto ikweng'sei; 15kapkorosuut ne kibeelee nyamdutik ak keetikyik che ki ibe, mwaita ne ki ilse, nyamdutik che kibeelei che ng'uu ne anyiny ak ngoryeet ne po kurgeet ne po koot ne sip kemong'jin, 16kaptisisyet ne kibeelee kagoochinoik ak sugunwennyi ne ki kireger, keetikyik che ki ibe ak tuguukyik tugul, taabeet ak ng'echerennyi ne tebee, 17kobooto angook che kisonginindos, che po seremut, lumeiywekyik, kong'iikwak che tononie ak ngoryeetap kurgeetap seremut; 18tigongenik che po koot, tigongenigap seremut ak poroonikwak; 19ngoroik che ki kisal kogororonitu si keboisyee eng' ole-tiliil, ngoroik che itabaanatiin che po tisiindet Aron ak ngoroigap weeriikyik, che poisyei eng' tisiisyet.”
20Ki pa tuiyetap piigap Israel komugul eng' taitap Musa. 21Ki nyo age tugul ne ki ichirchir muguleldanyi, ak age tugul ne ki igiil muguleldanyi kogoon, ki ip kagoochinoigap Kamuktaindet ne Toroor che po poisyetap emait ne kituiyechin, che po poisyennyi tugul ak che po ngoroik che itabaanatiin. 22Ki pwa murenik ak kwonyiik, icheeget che ki cham mugulelwekwak. Ki ip peteinigap seruunek, munaokwak, peteinik che po ng'ookset ak sonoegap kaatit; ki po chooto tugul thahabu. Ki igoochi chii tugul anyun Kamuktaindet ne Toroor tuguuk che po thahabu. 23Ki ip chii tugul ne ki tinyei angook che buluu, che arusen ne piriir, che piriireen ak che po katanit ne karaaran, koroorik che po ng'oroorek, magatogap mengichik che ki kisal kobiriritu ak magatogap mengichigap peek. 24Chii age tugul ne ki kon kagoochinoik che po fedha ak che po sugunonik, ko ki punji chooto kagoochinetap Kamuktaindet ne Toroor. Ko chii age tugul ne ki tinyei keetiigap chebitoik, ko ki ip chooto kobunji poisyet. 25Ki ilet anyun rogoonik kobogorisyek tugul che tinyei ng'omnateet, yeityo koip che ki ilet, che po che buluu, che arusen ne ais, che piriireen ak che po katanit ne karaaran. 26Ki ilet koroorigap ng'oroorek kobogorisyek tugul che ki ichirchir mugulelwekwak eng' ng'omnateet. 27Ki ip pounik koik che kiguure soam, koik che kitetyin ephod ak che kitetyin ngoryeetap tegeet; 28tuguuk che ng'uu ne anyiny, mwaita ne po kiit ne ikweng'sei, mwaita ne ki ilse ak che po nyamdutik che kibeelei che ng'uu ne anyiny. 29Ki ipchi `piigap Israel Kamuktaindet ne Toroor kagoochinoik che po chamyet; muren age tugul ak kobogoryo age tugul che ki igiil mugulelwekwak koip tuguuk che po poisyonooto tugul, che kiga ng'at Kamuktaindet ne Toroor keyai eng' Musa.
30Ki leenji `Musa piigap Israel, “Ogeero, kagoguur `Kamuktaindet ne Toroor Bezalel, komwa kainennyi, ineendet ne weeriitap Uri weeriitap Hur ne po ooreetap Judah; 31ak kagonyiit ineendet Kabuusetap Kamuktaindet, eng' ng'omnateet, kaguiyet, ak naet, si konai ole teptoi poisyet age tugul ne po musoknateet. 32Si kobiit konai ole choptoi poisyonigap musoknateet koboisyee thahabu, fedha ak sugunonik, 33kowai koik che kitetyin kelongonik, ak koyai keetiik kobois eng' poisyet tugul ne po musoknateet. 34Ki inde ng'omnateet muguleldanyi si komuuch koneet ineendet kobooto Aholiab, weeriitap Aisamak ne po ooreetap Dan. 35Ki konyiit `ineendet ng'omnateet mugulelwekwak, si koyai poisyet tugul ne po musoknateet, ne po waindet, ne po laindet ne ng'oom, ne po nabiindet ne nabei kondai lelesta eng' che buluu, eng' che arusen ne piriir, eng' che piriireen ak eng' katanit ne karaaran. Agot ne po regerindet, agot ne po icheek che yaei poisyet age tugul ak ne po icheeget che ibwaati ole choptoi poisyetap musoknateet.”