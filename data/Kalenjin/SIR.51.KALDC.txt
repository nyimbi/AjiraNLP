Saaetap Joshua weeriitap Sirach
1Amwaun kongoi, ee Kiptaiyat ak ko Laitoryat,
ak alasun, ee Kamuktaindet, Sarunindennyu.
Atoroori kaineng'ung',
2amu ki egu riibindennyu ak toretindennyu
ak isarwo eng' ng'emisyet
ak eng' mesteet ne ki riich eng' ng'elyepta ne po chubisyet,
eng' kutusweek che tau lembechek.
Eng' taitap puunikyuk
ko ki iegu toretindennyu 3ak ityaacha,
eng' ooindap rireeneng'ung' ak agobo kaineng'ung',
eng' kelek che ng'aise che neegit kowoong'wo,
eng' eunegap che cheeng'ei saboondanyu
eng' nyalilwogik che chaang' che ki amuitechi;
4eng' maat ne kayema eng' komosta age tugul,
ak eng' kwenutap maat ne tomo amis,
5eng' kwenutap ye mi che ki kobek,
eng' ng'elyepta ne murwoon ak ng'aleegap lembech,
6eng' chombilisyetap ng'elyepta ne ma po iman ne ityin laitoryat.
Ki riikta saboondanyu meet,
ak ki mi saboondanyu ye mi che ki kobek ng'wony oriit.
7Ki yema icheek eng' komosta age tugul,
ak ma piit chii ne ki toreto.
Ki aagen anyoor toretetap kipkosabei,
ak ki ma asich.
8Ki abwaat anyun rireeneng'ung', ee Kiptaiyat,
ak poisyeng'ung' ne ki mi kobooch keny,
amu isaru chooto che imang'un
ak isaru icheeget eng' eunegap puunikwak.
9Ki ayoogu saautikyuk eng' ng'wony,
ak asoom isarwo eng' meet.
10Ki ariirchin ale, “Kiptaiyat inyee ko ii kwandanyu;
mat imeto eng' peetuusyegap nyalilda,
ye ma mi toreteet ne kigoochin menotyot.
11Alasu kaineng'ung' kotugul,
ak atyenun tyenwogigap mwaetap kongoi.”
Ki kasak saaennyun,
12amu ki isarwo eng' ng'emisyet
ak isarwo eng' kasarta ne po nyalilda.
Amwaun kongoi ak alasun amu niito,
ak atoroori kainetap Kiptaiyat.
Tyendo agobo ng'omnateet
13Ye kita koaming'in, kotoom atau panwekyuk,
acheeng' anyun utaatyet eng' saaennyun.
14Ye ki ami tai hekaluut ko ki acheeng' agobo ineendet,
ak acheeng'e agobo ineendet agoi let.
15Kobooch ko kayesyo taaptook agoi ko karuryo sabibuk
ko ki aboiboenji ng'omnateet eng' muguleldanyu.
Ki wendotee keldanyu ooreet ne litit;
kobooch mining'atennyu ko ki asup kakwautikyik.
16Ki aep iit kitigin ak ataach ng'omnateet
ak ki anyoorchigei kaneetisyet ne oo.
17Ki atestai eng' ineendet,
ineendet ne koono utaatyet atoroori.
18Ki atil asap ko uu utaatyet,
ak ki amach miising' ayai ne myee
ak ma koi alilan.
19Ki mach saboondanyu kosich utaatyet,
ak ki ariipkei eng' ateptonyu.
Ki aitoochi eunekyuk kipsengwet
ak ariir amu abusnatennyu agobo ineendet.
20Ki andochi saboondanyu kotokyigei ineendet,
ak eng' lititindo ko ki asich ineendet.
Ki anyooru kaguiyet kobun ng'omnateet kong'etee taunet,
ko uu nooto koma koi kibagaaktaa.
21Ki ichiicho muguleldanyu acheeng' ineendet,
nooto amu nee atinye nguno mogornateet ne oo.
22Ki koono Kiptaiyat ng'elyeptanyu koek konunotyot,
ak alasunee niito ineendet.
23Obwanjo okweek che mo tinye naet,
ak omeny eng' kootap kaneetisyet.
24Amu nee si omwaimwae ole mongen tuguuchuuto,
ak amu nee si omuitechi melelda ne oo?
25Ki ayaat kutinnyu ak amwa ale,
Cheeng'jingei utaatyet ameboisyee robiinik.
26Ochopchi katwekwok choginnyi,
ak ochamji mugulelwekwok konyoor kaneetisyet;
kinyooru ng'omnateet eng' ye neegit.
27Ogeerchingei okweek ole ka ayai poisyet ne ming'in
ak asikyigei kaalyeet ne oo.
28Kas kaneetisyennyu ne ma oo,
ak onyoorchinigei fedha ak thahabu eng' anee.
29Ingoboiboen saboonwekwok eng' riirenosyegap Kamuktaindet,
ak mat olilan ye olasu ineendet.
30Oyai poisyeng'wong' eng' kasarta ne myee,
ak konook Kamuktaindet melekto eng' kasartanyi.