Saaet agobo utaatyet ak nyoetap kaat
Po ne oo eng' Putiik: po Jeduthun. Tyendap Kalasunet ne po Daudi.
1Ki amwa ale, ariibe ortinwekyuk,
si ma mwa `ng'elyeptanyu tengek.
Ageree kutinnyu `karnet,
ye ta komi tainnyu kiptengeginik.
2Kinamak kutinnyu ak ki asiis,
ki asiisigei ak ma walak kiy;
ak kitesak aragenennyu,
3ak eng' oriitinnyu ko king'eetyi `maat muguleldanyu.
Ye kita abwaatoti, kolal maat;
yeityo amwa eng' ng'elyeptanyu ale:
4“Ee Kamuktaindet ne Toroor, chamwo anai kagesunennyu,
ak ole pooch peetuusyekyuk, ak kiit ne tuun egu;
chamwo anai ole uu chaktaetap sabeennyu.
5Keero, ki iroge peetuusyekyuk tebeesindap euut;
ama tilei kiy eng' inyee kenyiisyekyuk kotee asabe.
Iman, agot nda myee ne tya chii age tugul, ko puch.”
6Iman wendoti chii age tugul ko uu urwet ne siirtoi;
iman iimegei pichooto puch;
iyumi tuguuk, ama naei ne tuun punjin.
7Ara nguno anyun, ee Kiptaiyat, ta ageni nee?
Inyee iman kamang'unennyu.
8Ityacha eng' pistaosyekyuk tugul.
Ameng' aek ne iteweeri abusanik.
9Kinamak kutinnyu ak ki asiis; ma atwegu,
amu inyee ne ki iyae.
10Iistoena pireeng'ung';
kaiwong'wa kweretap eung'ung'.
11Ye itigoni chii eng' kereetap kong' amu tengekto,
iistoi karaaranindanyi ko uu ye amei kiptorotyot.
Iman, puch chii tugul.
12Kas saaennyu, ee Kamuktaindet ne Toroor;
epchi iit riirekyuk;
amat isiis igeere peekyuk po kong'.
Amu aa kiprutoiyot kobooten,
aa punootyot ko uu ye ki punootik kwanisyekyuk tugul.
13Undaa, si anyoor kimnateet kogeny,
kotom asiirte eng' yu, ama ami kogeny.