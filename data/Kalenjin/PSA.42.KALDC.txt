BUKUITAP AENG'
(TYENWOGIGAP KALASUNET 42-72)
1Ko uu ye isyenyi teweretyot agobo kereruusyegap peek,
kosyenyi ko uu nooto saboondanyu agobo inyee, ee Kamuktaindet.
2Amei saboondanyu melelda agobo Kamuktaindet, Kamuktaindet ne sabei.
Auiyo ye anyoone tainnyi si ageer togeetap Kamuktaindet?
3Kaek peekyuk po kong' amitwogikyuk che po peet ak kemoi,
ye teebena icheek peetuut komugul koleen, “Mi ano Kamuktaindeng'ung'?”
4Abwaati tuguuchu,
ak ang'aanye saboondanyu eng' oriitinnyu,
ko uu ye ki kibe ak tuiyet,
ak andochi koba kootap Kamuktaindet,
eng' kutit ne po poiboiyet ak kalasunet,
kobooto tuiyet ne kiriibei peetuutap igoorto.
5Amu nee si ing'uruuge, ee saboondanyu?
Amu nee si iimge eng' anee?
Imang'u Kamuktaindet; amu ta alasu ineendet
amu yetunet ye mi ineendet kobooto.
6Ing'uruuksei saboondanyu eng' anee;
eng' nooto anyun abwaatin, ee Kamuktaindennyu,
eng' emetap Jordan ak eng' Hermon tugul,
ak tulweetap Mizar.
7Kuurei `rireet rireet age
eng' cheetap peeguk che isururtoi.
Ki komaluucha peeguk tugul che mildogei ak che somotitogei.
8Ng'atei Kamuktaindet ne Toroor pet chamyennyi ne tala,
ak mi kobooto tyendanyi kemoi,
nooto saaet eng' Kamuktaindetap saboondanyu.
9Aleenjini Kamuktaindet ne rwandennyu, “Amu nee si iutyeno?
Amu nee si awo ariiroti
amu kanyaliiletap puunyoot?”
10Ko uu ye toorei rotweet kawekyuk;
ko sasa puunikyuk,
ak koteebena kotugul kole, “Mi ano Kamuktaindeng'ung'?”
11Amu nee si ing'uruuge, ee saboondanyu?
Amu nee si iimige eng' anee?
Imang'u Kamuktaindet; amu ta alasu ineendet,
ineendet toretindennyu ak Kamuktaindennyu.