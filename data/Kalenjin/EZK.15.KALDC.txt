Kalewenet ne po keetitap sabibuk
1Ki nyoonjo ng'olyootap Kamuktaindet ne Toroor koleenjo, 2Ee weeriitap chii, siirei eng' nee keetitap sabibuk keetit age tugul, anan temetap keetitap sabibuk ne mi kwenutap keetiigap timiin? 3Tos kiebei keetoto si kobiit keyae poisyo? Anan tos yae piik keetoto ireut si kigartate kiy age tugul? 4Ogeero, ki wiirchin ma koek kweenik: peelei maat tabanwek tuwai kobooto kwenut; tos tinyei keluno eng' poisyo age tugul? 5Ogeero, ye ki tomo keep, ko ki ma kotinyei poisyo: kotam nee anyun ye kagogas maat ye kagolal, tos ta kotinyei poisyo age tugul? 6Mwaei anyun Kiptaiyat Kamuktaindet ne Toroor kole: Ko uu keetitap sabibuk ne mi kwenutap keetiigap timiin, ne ki ande ma koek kweenik, agoitoi ko uu nooto piik che menyei Jerusalem. 7Ak auuiit togeennyu aborye icheek; mandoe maat, ago peelei maat icheek; si onai ole aa Kamuktaindet ne Toroor, ye auuiit togeennyu aborye icheek. 8Ak ayai emet koguber, amu ki kobistoe, mwaei Kiptaiyat Kamuktaindet ne Toroor.