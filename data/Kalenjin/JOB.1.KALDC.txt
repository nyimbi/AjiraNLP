Atebeet ak perurtap Job
1Ki mi chii eng' emetap Us ne ki kiguure Job. Ki igeesunotkei ineendet ak ko po iman. Ki iywei Kamuktaindet ak koistoegei yaityo. 2Ki kisikyi weeriik tisap ak tiibiik somok. 3Ki tinyei keechiirek eliphuusyek tisap, tambeesik eliphuusyek somok, eigap chogit eliphuut agenge ak sigiroik che iyuogik pogol muut ak kiboitiinik che chaang'. Ki mogoryo anyun chiichooto miising' kosiir piik tugul che po kong'asiis.
4Ak ki pendi weeriikyik kootap age tugul eng' peetuut ne ki kichopchi, ak ki iyooktoi keguur chepkametisyekwak somok kobwa koamis ak koeiso kobooto icheek.
5Ye kingo keskei peetuusyekwak che po igoorto, ko ki iyooktoi `Job icheek ki anyiny. King'eetei karon miising' ak kogoito kagoochinoik che kibeelei ko uu koitetap icheek tugul kobwaati koleen, “Abeere kogoyai weeriikyuk tengek ak koeesyo Kamuktaindet eng' mugulelwekwak.” Ki yaei Job ko uu nooto kotugul.
6 Ki mi anyun peetuut ye kibwanei weeriigap Kamuktaindet kotonondos eng' taitap Kamuktaindet ne Toroor ak ki nyo agine Setani kobooto icheek.
7ki teebee anyun `Kamuktaindet ne Toroor Setani koleenji, “Ibunu ano?” Ak ki wolji `Setani Kamuktaindet ne Toroor koleenji, “Abunu ole awendotee ak ole abunotii eng' ng'wony.”
8Koleenji `Kamuktaindet ne Toroor Setani, “Tos ko igeer otwogindennyu Job, amu ma mi ne kergei ak ineendet eng' ng'wony? Ititaat ak ko po iman inee, iywei Kamuktaindet ak koistoegei yaityo.” 9 Kowolji anyun `Setani Kamuktaindet ne Toroor koleenji, “Tos iywei `Job Kamuktaindet puch? 10Tos ma iyieme ng'ootweet ineendet kobooto koonnyi, ak tuguuk tugul che tinyei eng' komosta age tugul? Ki iberuur poisyonigap eunekyik ak ki kotesak tuguukyik eng' emet. 11Chuul ibak eung'ung' ak itwa tuguuk tugul che tinyei si iroo ngo ma eesyeen eng' taing'ung'.”
12Koleenji `Kamuktaindet ne Toroor Setani, “Keer anyuno, mi tuguuk tugul che tinyei `Job eung'ung', kobatee kityo ametwaa ineendet.” Ki wo anyun Setani eng' taitap Kamuktaindet ne Toroor.
Pichiindo ak nyalilwogigap Job
13Eng' peetuut age ye ki amisyei ak koeei divaik weeriikyik ak tiibiikyik eng' kootap weeriit ne oo ne tupcho, 14koit ole ki mi Job `chii ne kiga kiyook ak koleenji, “Kaibatisyei eiik ak koagetos sigiroik eng' ole neegitee yooto, 15koseet anyun piigap Sabe ak kokweri akwotisyechooto. Kagobar otwogik eng' rotwetap chok; kachilil aneege, kanyo amwaun.”
16Ye kita kong'alaali, koit agine age ak kole, “Kachoorgei maatap Kamuktaindet eng' kipsengwet ak kagobeel keechiirek ak otwogik kogees, ak kachilil aneege, kanyo amwaun.”
17Ye kita kong'alaali, koit agine age ak kole, “Kachop Kaldeik kweanaik somok yeityo kobook kobwa kokweri tambeesik. Kabar otwogik eng' rotwetap chok ak kaachilil aneege, ak kaanyo amwaun.”
18Ye kita kong'alaali, koit agine age ak kole, “Koamisyei ak koeei divaik weeriiguk ak tiibiiguk eng' kootap weeriit ne tupcho. 19Ak matyanit kous usoonet ne oo kobunu surkwen ak koryep luukwek ang'wan che po koot koluulji murenik ak kagobek, ak kaachilil aneege, kanyo amwaun.”
20Ki ng'eet anyun Job ak kobet ngoryennyi ne po parak ak kocher metinnyi yeityo kobutyi ng'wony kosa. 21Ak ki le,
“Ki kisicho aach ngor,
ak aweeksei aach ngor.
Ki koonu Kamuktaindet ne Toroor,
ak kagoweech Kamuktaindet ne Toroor.
Iberuurot kainetap Kamuktaindet ne Toroor.”
22Ma yai Job tengek eng' chuuto tugul anan koiityi Kamuktaindet yaityo.