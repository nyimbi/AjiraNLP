Ng'ang'utyetap ang'wan: Joshua tisiindet ne oo ak Setani
1 Ak ki iboorwo `ineendet tisiindet ne oo nooto Joshua kotonone taitap malaikaiyatap Kamuktaindet ne Toroor, ak kotonone agine Setani komostap eunnyi ne po tai koek ne kirindoi. 2 Ak ki leenji Kamuktaindet ne Toroor Setani, Ingogeerin kong' Kamuktaindet ne Toroor, ee Setani; ee, ingogerin kong' Kamuktaindet ne Toroor ne ki lewen Jerusalem: tos ma mecheita niito ne kaginemune ma?
3Ki ilaachi Joshua ngoroik che murwonen, ak ki tonon eng' taitap malaikaiyandanooto. 4Ak ki wol ineendet koleenji icheek che kitonone tainnyi, Oreegune ineendet ngoroikyik che murwonen. Ak ki mwachi ineendet koleenji, Keero, kaistoenen tengektong'ung', ak alaagun ngoroik che korooron. 5Ki ale anyun, Ingogerchine icheek ineendet metinnyi chepkulet ne tiliil. Ki ilaakyi anyun ineendet chepkulet ne tiliil, ak kolaakyi ngoroik; ak kitonone malaikaiyatap Kamuktaindet ne Toroor ole neegitee ineendet.
6Ak kibaoryanji `malaikaiyatap Kamuktaindet ne Toroor Joshua eng' kimnateet, koleenji, 7Mwaei Kamuktaindet ne Toroor ne po lugoosyek kole: Ngot iwendote ortinwekyuk, ak ngot iriip ng'atuutikyuk, irwooksechi anyun aginye koonnyu, ak iriip seremusyekyuk, ak ayaatun ole ibunoti eng' kwenutap chu tonondos eng' yuto. 8 Kas anyun nguno, ee Joshua tisiindet ne oo, inyee kobooto choronoguk che ibuuri eng' taing'ung'; amu kaboorunet pichooto: amu, keero, amutu otwogindennyu ne Temet. 9Amu, ogeero, koita ne ki ande taitap Joshua; tinyei koita agenge koonyek tisap: ogeero, asirchini siruutik koyata eng' waet, mwaei Kamuktaindet ne Toroor ne po lugoosyek, ak aiste tengektap emonooto eng' peetuunak. 10 Mwaei Kamuktaindet ne Toroor ne po lugoosyek, kole tuun kuurei chii age tugul eng' okweek chiitap kokwennyi, eng' peetuunooto, konyo keel keetitap sabibuk, ak ne po mogoywet.