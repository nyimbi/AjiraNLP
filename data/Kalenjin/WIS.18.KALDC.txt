Lapkeiyet eng' Israel
1 Ak ki iluuchi kasubiguk tugul lapkeiyet ne oo,
ak ki kas puunikwak kursennywa ago ma iro togoochikwak
koit kole korooron amu ka kegoonech ak icheek kergong'yet.
2Ama igoito kongoi eng' icheek che kita kotemenee eng' tai
koma kotinyei nguni ak kosoom koistochigei.
3Agot ko uu nooto ko ki igoochi piiguk kergeindap maat ne lalei
si kondochi kobendi ole ki ma kongen,
ak asiista ne ki imuktachi icheek eng' ratennywa ne tinyei kondit.
4Amu pichooto po Misiri ko ki yamegei keete lapkeiyet
ak keger eng' mesundeito amu ki kager lagoguk eng' kimnateet
ne eng' icheek lapkeiyet ne ma ng'emaksei ne po robosta
kicheru eng' kimnateetap pareetap kiboretok che po Misiri.
5Agot ko kiga kong'alaaljin kobar lagok che mengech
che po kasubiguk ak lakweet age ne ki kiwiirta
ak kesar si kirwookyi ko ki omut che chaang' che po lagokwak,
ak kong'em riibikwak eng' tuiyosyek che eech.
6Kemounooto ko kindoita kwanisyek keger kong',
si kosich naet ne po imanda kopaibaitu icheek eng' kayasyaet che ki tinyei kayaneet icheek.
7Ak eng' nooto ko ki igeni piiguk saruunet ne po che tinye imanda ak ng'emetap puunyoot.
8Ko uu nooto ko kigoochi kergong'yet eng' oranooto ko ki kilasun ki ngiguureech si kebwanjin.
9Amu ki koon konunaik eng' ung'oot lagok che tiliileen che po piik che myach,
ak eng' muguleldo agenge ko ki isup ng'atuutigap Kamuktaindet
kole ituitoskei che tiliileen eng' ng'alaalek che myach ak che yaach,
ak ki kityendos tyenwogigap kalasunetap aguiywogikwak.
10Ak ki kasak tuugeetap puunikwak eng' olda tugul
koriirtos agobo lagokwak.
11A ki igoochi otwogik kergong'yet ne kergei ak ne po kiptainikwak,
kosereet che po piik kogergeit ak laitoryat.
12Ak ki chaang' muuswek che ki kimuuch kiit,
ki ma ko yamei che saptos kotup icheek amu chaang'indonywa.
Ama tyanit ko ki pek lagok che ki cham icheek miising' eng' ooreet ak kergeindo agenge.
13Pichu ko kaeesyo kergong'yet ak koiyan icheek kimnateetap pooniik.
Ak ki kibar kiboretokwak ko kiguiyo kole Israel ko ki lakweetap Kamuktaindet.
14Eng' kemout kween nooto ki siisaat ak ki mi kaalyeet,
15kochoorgei ng'olyoong'ung' Kamuktaindet
kobun ng'echeretap laitoryat nyiganeet eng' emet ne ki ng'emat,
16koganam rotweet ne ng'atiip asi kosuldae ng'atuutyeng'ung'.
Ki telel ak ki onyit ng'aleek tugul che po meet
ak kingo twa kipsengwetusyek ko ki tyech ng'wony.
17Ak eng' sait nooto ki iim icheek karwatitaet ne kiyaa
ak koyai icheek koaragenso.
18Ak kiruiyo tugul eng' ng'wony eng' tanuito
ak kong'aanyei icheek kenai amu nee komeiyo.
19Ki king'ang'nji icheek eng' karwotitaosyekwak che po kwong'eet
asi ma pek ama nai amu nee si kobek.
Tuugeetap Aron eng' ong'ateet.
20Kora, kiit konyoor meet icheeget che ki tinyei imanda
ak che chaang' eng' icheek ko ki kibir eng' ong'ateet
nga nereegek chooto ko matyanit.
21Ki mi chii ne ki ma kotinyei leluut
ne ki ip kakwautyet koteekta icheek koboisyee koun amdoindet Aron
kosa ak konam nyamdutik che kiboisyee
eng' soomet ne po nyoetap kaat ne po tengek.
Eng' saautik ak nyamdutik ko kariik ak kotonone nereegek
ak ki iboor inee kole kiboityong'ung'.
22Ki siir inee ne ki tinyei nereegek eng' ooreet
ne ki ma koba kimnateetap poorto
anan ko meetap kariik ak ko ki eng' saaet ne ki itonon kergong'yet
ko paibait icheeget che kiga komeiyo eng' tai.
23Kiga lagangei muuswek,
kotonon nereegeguk koriip icheek che ki saptos.
24Ki ilaach ngoryeet ne koi
ak ki tinyei lelesta ak kaborunoik che po ng'wony.
Ak ki iboor ng'wony komugul eng' ngoryennyi ne koi,
ak ki sir toroornatetap oikwak eng' rateiwek ang'wan che po koik.
ak telunatennyi eng' naaryeetap metinnyi.
25Ki aragen ne ya kingo keer tuguuchu ak kitil kameet,
ki yam inee nereegechu ng'ering'.