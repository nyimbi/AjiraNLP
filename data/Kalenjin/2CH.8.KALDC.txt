Poisyonik alak che ki yai Solomon
(1Lai 9:10-28)
1Kingo kagogeskei kenyiisyek tiptemu, ne eng' chuuto ko kiteege Solomon kootap Kamuktaindet ne Toroor ak koonnyi, 2ki teech Solomon nganasook che kiga kogoochi `Huram ineendet ak kogoochi piigap Israel komeny olooto. 3Ki wo Solomon kobookyi Hamat-seba ak koterteer olooto. 4Ki teech Tadmor eng' surkwen ak nganasook tugul che kigonoree tuguuk eng' Hamath. 5Ki teech kogeny Beth-horon ne po meto ak Beth-horon ne rektoot, nganasook che ng'ootaatiin, che ki tinyei irimoik, ormariichok, ak temeleiywek, 6ak Baalat, ak nganasook tugul che kigonorisye, ak nganasook tugul che po kariisyekyik ak nganasoogap piik che laanyei paraisisyekyik, ak tuguuk tugul che po magennyi che ki cham Solomon koteech eng' Jerusalem, eng' Lebanon ak eng' emet tugul ne po pounatennyi. 7Piik tugul che ki ng'et eng' Hitik, Amorik, Perisik, Hibik ak Jebusik che ki ma ko po Israel, 8che kiga ng'et eng' emet, che ki ma par piigap Israel kogees, koging'at Solomon kelewen piik eng' lagogap pichooto koek otwogik agoi rani. 9Ago eng' piigap Israel, ko ki ma yai Solomon icheek koek otwogik che yaei poisyennyi. Ki igoochi icheek koek murenigap lugeet, koek che eecheen eng' kiptainikyik, pounigap kariisyekyik ak murenikyik che ki laanyei paraisisyekyik. 10Chu ko ki kiptainik che eecheen che po Laitoryat Solomon, piik pogol aeng' ak konom, che ki pou piik.
11Ki imut `Solomon cheptap Pharaoh kotogos eng' nganaseetap Daudi konyo koot ne kiga koteekyi ineendet: amu ki le, “Ma menyei osotyondennyu kootap Daudi laitoryatap Israel, amu tiliileen komoswek che ki nyo moingetap Kamuktaindet ne Toroor kotebee.”
12Ki igoochi anyun `Solomon Kamuktaindet ne Toroor kagoochinoik che kibeelei eng' kaptisisyetap Kamuktaindet ne Toroor, ne kiga koteech eng' taitap keterut, 13 ko uu ye yamei poisyetap peetuut age tugul, kogoitoi ko uu ng'atuutyetap Musa, eng' sabatoisyek, eng' ye kaleel arawet, ak eng' igoorwek che ki king'at, konyil somok eng' kenyiit, igoorto ne po magatiinik che ma kinde mermereek, igoortap wigisyek ak igoortap keryosyek. 14Ko uu ng'atuutyetap Daudi kwandanyi koging'at riipsosyegap tisiik eng' otisyennywa, ak Lawiik koyai poisyonikwak si kolasu ak koboisyei kobooto tisiik ko uu ye yamei poisyetap peetuut age tugul. Ki ng'at riibiigap kurgeet ak icheek koyai riipsosyekwak eng' kurgeet age tugul; amu kiga ng'at Daudi chiitap Kamuktaindet ko uu nooto. 15Ki ma meto ng'atuutyetap laitoryat ne ki ng'at Tisiik ak Lawiik agobo ng'olyoot age tugul, anan agobo konoraik.
16Ara kichobok anyun poisyetap Solomon kobooch peetuut ne ki kilume lumeiywotap kootap Kamuktaindet ne Toroor agoi kogeskei. Ki igeskei anyun poisyetap kootap Kamuktaindet ne Toroor. 17Yeityo kwo Solomon Esion-geber ak Elot, che mi ngeguutap emetap Edom. 18Ki iyookyi Huram melisyek ineendet koyooktoe otwogikyik, ak otwogik che ingen agobo nyanjet. Ki pwa icheek Opir kobooto otwogigap Solomon, ki ip eng' olooto talendaisyek che po thahabu pogol ang'wan ak konom, koipchi Laitoryat Solomon.