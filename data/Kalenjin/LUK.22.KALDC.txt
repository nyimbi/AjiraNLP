Ketetei kebar Jeso
(Mat 26:1-5; Mar 14:1, 2)
1Ki riik anyun igoorto ne po magatiinik che ma kinde mermereek, ne kiguure Paska. 2Ak ki cheeng' tisiik che eecheen ak siriik ole partoi ineendet; amu ki iywei icheek piik.
Kong'wektoi `Judas Jeso
(Mat 26:14-16; Mar 14:10, 11)
3Ak kichut Setani Judas ne kiguure Iskaryot, ne ki age eng' taman ak aeng'. 4Ak ki wo kong'alaal ak tisiik che eecheen ak kiptainik, ole ng'wektochindoi ineendet icheek. 5Kiboiboitu anyun pichooto, ak kochamyechi kogoochi ineendet fedhaisyek. 6Kocham anyun ineendet ak kocheeng' poroindo kong'wekyi ineendet icheek eng' ole ma mi piik che chaang'.
Chobeet agobo paska
(Mat 26:17-19; Mar 14:12-16)
7Ak kiit anyun peetuut ne po magatiinik che ma kinde mermereek, peetuut ne ki kanyool koeny aarwetap paska. 8Ak ki iyookto Petero ak Johana, kole, “Oba ochobwech paska, si kobiit keam.” 9Ak ki leenji, “Imache keebe kechop eng' ano?” 10Ak ki leenji icheek, “Ogeero, ye omong'ji nganaseet, kotuiyenok chiito ne ibei tereetap peek; osup ineendet agoi koot oriit ole wendi. 11Ak omwachji chiitap ko po koot, oleenji, ‘Kateebenen Kaneetindet, kole, Mi ano kootap toek, ole anyoone aame paska kobooto kasubikyuk?’ 12Koboorwok anyun koot ne oo ne mi parak ne tetotin tuguuk: ochop eng' olooto.” 13Ak ki pa anyun, ak konyoor ko uu ye kagagemwachi: ak ki chop paska.
Koamei Jeso ak kasubik paska ne po let
(Mat 26:26-30; Mar 14:17-25; Jhn 13:21-30)
14Ak ye kingo it sait, kotep ng'wony, kobooto che kiyooktoi. 15Ak ki leenji icheek, “Eng' mageet ko koamach aam paskaini kobootok kotom anyalil; 16amu amwaiwok ale, kobooch nguno koma aame agoi kosulda eng' laitornatetap Kamuktaindet.”
17Ak ki taach kigombet, ak kingo kagogoito kongoi, kole, “Onam ni, ak opchechigei; 18amu amwaiwok ale, kobooch nguno koma aee che po logoegap sabibuk, agoi koit laitornatetap Kamuktaindet.”
19Ak ki nam magatyat, ak kingo kagomwa kongoi, kobuutul, ak kogoochi icheek, ak kole, “Ni ko poortanyu ne kigoitoi agobo okweek; oyae ko uu ni si obwaatena.” 20Ko uu nooto kigombet agine, kingo kagobata amitwogik che po lagat, kole, “Kigombani ko arorutyet ne leel ne po korotiikyuk, che kitumdoi agobo okweek.
21“Ago ogeero, ineendet ne ng'wektoo ko mi eunnyi kobooto eng' mesani. 22Amu wendi Weeriitap chii iman, ko uu ye ki king'at; ago pwo eng' chiichooto ng'wektoi ineendet!”
23Ak ki toi anyun koteebegei icheegei, kole ng'oo eng' icheek ne yaei kii.
Etunateet ne po iman
24 Ki ng'eet anyun tiyet eng' kwenunnywa, kole ng'oo ne kiiti keele ne oo eng' icheek. 25 Ak ki leenji icheek, Laitorani laitorinik eng' Pororyosyek: ak icheeget che tinyei pounateet eng' icheek keguure Toretik. 26 Ago, ma uu nooto eng' okweek: ago ingoigei ne oo eng' okweek ne ming'in; ak ineendet ne oo koigei ne otisyei. 27 Ng'oo ne oo anyun, ineendet ne tebyei eng' amisyet, anan ineendet ne otisyei? Tos ma ineendet ne tebyei eng' amisyet? Ago ami kwenung'wong' ko uu chiito ne otisyei.
28Ago okweek ko oo che ki otebi kobooto eng' yoomsosyekyuk; 29ak kaagoonok laitornatet, ko uu ye kigogoono Abba, 30 si kobiit oamisye ak koeise mesennyu eng' laitornatennyu, ak tuun otebee ng'echerok che po laitornatet, orwookyini ortinwek taman ak aeng' che po Israel.
Sip koyastos Petero kole ma metoi Jeso
(Jhn 13:31-38)
31Simion, Simion, keero, kagosoom Setani kole konamak, si kosesak ko uu nganuuk: 32ago ki asaa agobo inyee, si ma pek kayaneng'ung': ak ye kaiwalage, igimit che otupche. 33Ak koleenji ineendet, Kiptaiyat, kaachoboge keebe tuwai korgoreet agot meet. 34Ak ki mwa kole, “Amwaun Petero, kotom koote kipsoiywet rani, ieesyoa konyil somok ile, mengeno.”
Ye iyooktoi `Jeso piik
35 Ak ki leenji icheek, “Kinga yootok ko motinye agot lolet, anan suberet, anan kweonik, ko tos kirarta kiy eng' okweek?” Ak ki le, “Ma rarwech kiy.” 36Ak ki leenji, “Ago ineendet ne tinyei lolet koibot nguno, ak uu nooto suberet agine: ak ineendet ne ma tinyei rotwetap chok, koalda ngoryennyi, si koale. 37 Amu amwaiwok ale, kiit ne ki kisir ko kanyool kosulda eng' anee, keele, Ki kiit ineendet kobooto kiptengeginik: amu tinyei kagesunet ng'aleek che ki kisir agobo anee.” 38Ak ki le, “Kiptaiyat, keero, mi yu rotoogap chok aeng'u.” Ak ki leenji icheek, “Kagoyam.”
Kosaaei Jeso eng' Gethsemane
(Mat 26:36-46; Mar 14:32-42)
39Komong' saang' anyun, ak kwo agoi tulweetap Mseituni, ko uu piteennyi; ak ki isup kasubik ineendet. 40Ak ye kingo kagoit olooto, koleenji icheek, Osaa si mochut yoomseet. 41Ak ki istoegei icheek ye tee ye itei koita ngewiirta; ak kigutuny kosa, 42kole, “Abba, ngot igeer ak icham, iistoena kigombani: ma ko uu magennyu ago ingoyaak ko uu mageng'ung'.” 43Ak ki mong'ji ineendet malaikaiyat ne ki punu kipsengwet kogimit ineendet. 44Ak ye ki mi ineendet nyalilda ne ng'waan, kotes kosa miising': ak ki kergeitu kaotikyik ak korotiik che sachin ng'wony.
45Ak kingo ng'eet eng' saaennyi, konyo ole mi kasubikyik, ak konyoor koruitos amu arageneet, 46ak ki leenji icheek, “Kalya si oruiye? Ong'eetyee, osaa, si mochut yoomseet.”
Keng'wektoi ak kenamei Jeso
(Mat 26:47-56; Mar 14:43-52; Jhn 18:1-11)
47Ak kingo ta ko ng'alaali, ogeero, tuiyet, kobooto ineendet ne kiguure Judas, age eng' taman ak aeng', ki indoune icheek; ak koriikyi ineendet Jeso si kong'utut. 48Ago ki leenji Jeso, Judas, ing'wektoi Weeriitap chii eng' ng'ututet? 49Ak kingo keer che ki mi kobooto ineendet kiit ne machei koyaak, kole, “Kiptaiyat, ki ep eng' rotwetap chok?” 50Ak ki ep age eng' icheek otwogindetap tisiindet ne oo, ki ep iitinnyi ne po tai. 51Ago ki wolji Jeso koleenji, “Omete; kagoyam.” Ak kitwa itinnyi, kosoop.
52Ak ki leenji `Jeso tisiik che eecheen, ak kiptainigap Hekaluut, ak poisyek che kigabwa kogirinda ineendet, Kobwa ak rotoogap chok ak kirokweek, ko uu ye obwanjini rebindet? 53 Ye ki ami kobootok peetuut age tugul eng' Hekaluut, koma oyogocha eunekwok: ago saing'wong' ni, ak kimnateet ne po mesundeito. 54Ki nam anyun ineendet ak komut kwo kootap tisiindet ne oo. Ak ki isubi Petero eng' ye loo. 55Ak ye kiga kolal maat eng' kok, kotep ng'wony tugul, ak ki tebee Petero kwenunnywa. 56Ak kingo keer chepto age ineendet kotebyei eng' ye mi lapkeiyetap maat, kochiilji kong' ineendet, kole, “Ki mi chiichi agine kobooto ineendet.” 57Ago ki tiiyo, kole, “Kobogoryondoni, mangen ineendet.” 58Ak ne matya kogeer chiito age ak koleenji, “Ii agenge aginye eng' icheek.” Ak ki le Petero, “Chiichi, ma po pichooto.”
59Ak ye kingo keskei olo po sait agenge, kole chiito age eng' kimnateet, Iman ki mi chiichi agine kobooto ineendet: amu Galiilindet ineendet. 60Ago ki le Petero, “Chiichi, mangen cho imwae.” Ak kota komwaei, koote kipsoiywet sainooto.
61Ak ki welelgei anyun Kiptaiyat, ak kogeer Petero. Ak ki ibwaat Petero ng'olyootap Kiptaiyat, ko uu ye kagagomwachi, kole, “Kotom koote kipsoiywet rani, ieesyoa konyil somok.” 62Ak kimanda saang', kwo koriir eng' ng'wanindo.
Chombilet ak pireetap Jeso
(Mat 26:67-68; Mar 14:65)
63Ak kichombil `piik Jeso che kinamei ineendet ak kobir. 64Ak ki tuch konyekyik, ak koteebe, kole, “Ng'orse: ng'oo ne kamasin?” 65Ak ki mwa ng'aleek alak che chaang' che yaacheen agobo ineendet, kochurachuri ineendet.
Komi Jeso taitap tisiik che eecheen
(Mat 27:1; 2; Mar 15:1)
66Ak kingo kagoeech, koyumgei poisyegap pichooto, tisiik che eecheen ak siriik; ak ki imut ineendet kwo kapkirwoogennywa, kole, 67Ngo ii Kristo, imwaiwech. Ago ki leenji icheek, Agot ndamwaiwok, ko moyani: 68ak ngot ateebenak, ko mowolu. 69Ago kobooch nguno kotebee Weeriitap chii eutap tai ne po kamuktaet ne po Kamuktaindet.
70Ak ki le icheek tugul, Tos ii Weeriitap Kamuktaindet anyun? Koleenji icheek, Omwae ole aa ineendet. 71Ak ki le icheek, Ta kemage nee paornateet age? Amu kagegas acheeget eng' kutinnyi.