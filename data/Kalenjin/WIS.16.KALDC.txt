Piruutik che po piigap Misiri
1Ko uu nooto anyun ko ki kigoochi kergong'yet kobun yautik che kergei
ak ki kinyaliil eng' tuiyetap yautichooto.
2 Ne kitegoochin Kamuktaindet piikyik kergong'yet koriiree.
Ak kigoochi amitwogik che teer che ki anyiny asi koweekyi maguutikwak.
3Ki yachi anyun pichooto kisaae kamuktaik alak koam rubeet komat komach ko amis
amu yautichooto ko kigoonu ng'etkonda.
Agot kora ko ki am rubeet eng' kasarta ne nwach, ak konyoor amitwogik che ki anyinyen miising'.
4Agot kora ko ki magaat konyoor kanyaliilik kergong'yet ne po keete maguutikwak,
ko uu ole ki paoryanji piiguk agobo kanyaliilet ne po puunikwak.
5 Ak kingo pwanji piiguk tyong'ik che imui piik ak erenook che tindoi ng'wonet ago par alak,
koma itestai inereech eng' kasarta ne koi agoi let.
6Ago ki kiim eng' kasarta ne nwach koek kergong'yet eng' icheeget ak igoochi kaboorunet ne ki po katyaget asi ibwaatyi agobo maguutik che po ng'atuutiguk.
7Ago king'o keer chiito arorutyet nooto kogisabei,
nga kima kosaabi ine kito ne kima kotaagu,
ago inyeendet saruunindet ne po piik tugul.
8Ak eng' niito anyun, ki iyan puunikyok kole,
ineendet ne saru piik eng' yaityet age tugul.
9Ak kimeiyo puunikyok amu kisus chereng'enyinik ak kalyang'ik,
ak ki ma komugoksei kisoop,
amu kinyolu kigoochi kergong'yet kobun yautichooto.
10Ago erenook che kitindoi ng'wonet koma imuuch koges piiguk amu ki nyo rireeneng'ung' kotoret ak kosoop icheek.
11Kisus erenook asi komuuch kobwaat kayomisutik ak kesar eng' chokyinet
asi ma utye eng' kachulyo,
ak koek abusan agobo myendang'ung'.
12Ma kisop eng' sagitya anan eng' kerichoon age tugul
ago eng' ng'olyoong'ung', ee Kiptaiyat, ne isaabi piik tugul.
13Inyee ne itinyei kamuget ne po sabeet ak meet;
imuuchi imut piik kot koit ormarichogap oi ak iweegu kogeny.
14Chiito ne ya komuuchi kobar age,
ago ma imuuchi kong'eet eng' kereeriit,
ago ma imuuchi kotyach saboondo ne kigerat eng' oi.
Kaimuutik che kinyoor piigap Misiri
15Ma mi chii ne imuuchi komweenen.
16Ki kaeesyo komang'un inyeendet pichu ki yaach,
ak ki ibir eng' kimnateetap euneguk.
Ak kinyoor isunetap peek ne kiim,
roptap koik ak potanetap ng'wony ne ma pegu,
ago ki lalyo icheek miising' eng' maat.
17Kwang'utyet ko ni, eng' peek che ki cham kobore maat,
ko ki ilaal maata eng' kimnateet miising' kot,
amu riibei kimnateet tugul ne po ng'wony che ititaatiin.
18Ago eng' kasarta age,
ko ki mining'it kimnateetap maata asi meng'em yautichooto
che ki komuuch kogoochi kergong'yet puunik
asi kooro pichooto ak komoong' kole ki isup kirwoogutiguk.
19Kora eng' kasarta age ko ki lal maatak miising' kosiir maat ne mi peek
ak ki lal kobeel kesuutik che po ole ki menyei puunichooto.
Piigap Israel che ki kigoochi Mana
20 Ago ne kita kaimutichooto igoochi piiguk amitwogigap malaikaisyek,
ak igoochi magatyat ne ki choboot keam kobun kipsengwet, ama eng' kaotikwak
magatyat ne ki kibaibai eng' oor age tugul ak ko anyiny eng' magutigap chii tugul.
21Amitwogiguk ko ki iboor ole ichamdoi lagoguk
ki piiyo chii tugul ne ki am amitwogichooto
kogeny ko ki puruchkei ak konyolji chii tugul ko uu ole kimaktoi.
22Ng'a amitwogichooto ko ki kergei ak kiprongosyet
koma chootyo eng' maatak
nooto anyun ko kiinet pichooto kole, maatak ko ki ng'emei kesutigap puunikwak.
Eng' kasartap potanetap ng'wony ak roptap koik.
23Ki imetochi kimnateng'ung' pichooto ititaatiin asi konyoor amitwogik.
24Ngw'onyut ne ki ichop komi eng' ng'atuutiguk
ago poisyee kimnateng'ung' asi koger kong' puunik
ago ichuchuchi kimnateennyi asi konyalji che tiegei.
25Amu nooto eng' kasarata ko ki walak emet eng' ortinwek che teer teer,
asi koboor ole ki iriipte eng' myeeindo che saain.
26Ki yaak ko uu nooto asi konetkei lagoguk che ichame ee Kiptaiyat
kole ma kibaech eng' kesuutik che kigoole
ago eng' ng'olyoong'ung' ne riibei che iyanin.
27Amitwogik che ki ma king'en eng' maata
ko ki chootyo eng' karon ye kingo nyoor lalang'yet ne po asiista.
28Ago nooto ko ki ineetech kole nyolunot keng'etye kotamo koeech
ak kegoonin kongoi ak kesaa eng' kasarta ne kerir.
29Amu kayanetap chiito ne ma tindoi kongoi kowalaksei ko uu rewoot
ak kobetito ko uu peek che ma tindoi kamanuut.