Bukuit ne arung'aat
1 Ki nyoonji Jeremiah ng'olyoondoni ne ki punu Kamuktaindet ne Toroor eng' kenyiit ne po ang'wan ne po Jehoiakim weeriitap Josiah, laitoryatap Judah, koleenji 2nam bukuit ne mamanat, isirchi ng'aleek tugul che koamwaun agobo Israel, ak agobo Judah, ak agobo pororyosyek tugul, kobooch peetuut ne ki ang'alaalun, kobooch peetuusyegap Josiah, agoi peetuuni. 3Abeere tamangap kogas kootap Judah yaityet tugul ne kaatil ale ayachini icheek; si koweek chii tugul eng' icheek kometo ooreennyi ne ya, si anyochi kaat amu yaityennywa ak tengektonywa.
4Ki kuur anyun Jeremiah Baruk weeriitap Neriah; ak kisir Baruk ng'aleek tugul che po Kamuktaindet ne Toroor che kimwaei Jeremiah, che kiga komwachi `Kamuktaindet ne Toroor ineendet, kosirchi bukuit ne mamanat. 5Ak ki ng'at Jeremiah Baruk, koleenji aa kerat; ma muuchi awo kootap Kamuktaindet ne Toroor: 6ui anyun isoman bukuiniito, ne kaisirchi che kegasena, ng'aleegap Kamuktaindet ne Toroor, soman kogasei piik eng' kootap Kamuktaindet ne Toroor eng' peetuutap karugutetapkei, ak isoman kogeny kogasei piik tugul che po Judah che punu nganasookwak. 7Tamangap komwaita soomutikwak eng' taitap Kamuktaindet ne Toroor, ak koweek chii age tugul kometo ooreennyi ne ya, amu eecheen nereegek kobooto nereegek che ng'woneen che ki komwa Kamuktaindet ne Toroor agobo pichu. 8Ak ki yai Baruk weeriitap Neriah ko uu tugul che ki ng'at maotyot Jeremiah ineendet, kosoman eng' bukuit ng'aleegap Kamuktaindet ne Toroor eng' kootap Kamuktaindet ne Toroor.
9Ak eng' kenyiit ne po muut ne po Jehoiakim weeriitap Josiah, laitoryatap Judah, eng' arawetap sogool, komwaita piik tugul eng' Jerusalem, kobooto piik tugul che ki punu nganasoogap Judah kobwanei Jerusalem, karugutetapkei eng' taitap Kamuktaindet ne Toroor. 10Kisoman anyun Baruk ng'aleegap Jeremiah che ki kisirchi bukuit, eng' kootap Kamuktaindet ne Toroor, eng' koot ne po oriit ne po Gemaria weeriitap Sapan siriindet, eng' seremut ne po meto, eng' ole kimandoe ne po ormariichet ne leel ne po kootap Kamuktaindet ne Toroor, kisooman kogasei piik tugul.
Kesomani Bukuit
11Ak ye kingo kas Mikaia weeriitap Gemaria, weeriitap Sapan, ng'aleechooto tugul po Kamuktaindet ne Toroor eng' bukuit, 12kochoortagei kwo kootap laitoryat, koot ne po oriit ne po siriindet; ak ki tebyei eng' olooto pounik tugul chooto ko: Elisama siriindet, Delaiah weeriitap Semaiah, Elnatan weeriitap Akbor, ak Gemaria weeriitap Sapan, ak Zedekiah weeriitap Hananiah, ak pounik tugul. 13Komwachi anyun Mikaia icheek ng'aleek tugul che kagas, ye kisomani Baruk bukuit kogasei piik. 14Koyookto anyun pounik tugul Jeudi weeriitap Netania, weeriitap Selemya, weeriitap Kusi, kwo ole mi Baruk, koleenji nam eng' eung'ung' bukuit ne kesomanjini piik kogas, ak inyoo. Konam anyun Baruk weeriitap Neriah eng' eunnyi bukuinooto, ak konyo ole mi pichooto. 15Ak ki leenji icheek ineendet, Tebi ng'wony anyun, ak isoman kegas. Kosoman anyun Baruk kogasei pichooto. 16Kingo kagogas ng'aleechooto tugul anyun, kogeerotkei eng' kaiyweisyet, ak koleenji Baruk, Kimwachini iman laitoryat ng'aleechuuto tugul. 17Yeityo koteebe icheek Baruk koleenji mwaiwech anyun ole ki itepte si isir ng'aleechuuto komwaei ineendet:
18Kowolji anyun Baruk icheek koleenji kimwaiwo ng'aleechuuto tugul, ak ki asirchi bukuit eng' wino. 19Yeityo komwachi pounik Baruk, koleenji, ui unygei, inyee ak Jeremiah; among' konai chii ole omi.
Peelseetap bukuit
20Ki pa anyun kaplaitoryat eng' seremut; ago kiga konde bukuinooto koot ne po oriit ne po Elisama siriindet; ak ki mwachi laitoryat ng'aleechooto tugul kogas. 21Koyookto anyun laitoryat Jeudi kwo koip bukuit: ak ki inem eng' koot ne po oriit ne po Elisama siriindet. Ak kisooman Jeudi kogas laitoryat, ak kogas pounik tugul che kitonondos eng' ole neegitee laitoryat. 22Ki tebee laitoryat koot ne ki menyei eng' peetuusyegap kaitityet eng' arawetap sogool: ak kimi maat ne kilalei eng' kisigirit eng' tainnyi. 23Ak kingo kagosoman Jeudi kartasisyek somok anan ang'wan, kotil laitoryat eng' rotweet, ak kowiirchi maata kimi kisigirit, agoi kolal bukuit komugul kogeskei eng' maata. 24Ma iyweis, ama peet ngoroikwak, laitoryat, anan age eng' otwogikyik ne kigasei ng'aleechooto tugul. 25Ki igaigai anyun Elnatan ak Delaiah ak Gemaria laitoryat, si ma peel bukuit: ago ma kasyi. 26Ak ki ng'at laitoryat Jerameel weeriitap laitoryat, kobooto Seraiah weeriitap Asriel, ak Selemya weeriitap Abdeel, konam Baruk siriindet ak maotyot Jeremiah: ago kiuny `Kamuktaindet ne Toroor icheek.
Kotetu Jeremiah kesir bukuit age
27Ki nyoonji anyun `ng'olyootap Kamuktaindet ne Toroor Jeremiah, ko kagobeel laitoryat bukuit, ak ng'aleek che kisirei Baruk komwaei Jeremiah, koleenji 28nam bukuit age kogeny, ak isirchi ng'aleechooto tugul po tai che ki mi bukuit ne po tai ne kibeelei Jehoiakim laitoryatap Judah. 29Ak imwa agobo Jehoiakim laitoryatap Judah ile, Mwaei Kamuktaindet ne Toroor kole: Ki ibeel bukuinooto, ile, Amu nee si isir, ile, Nyoonei laitoryatap Babilon iman kong'emei emoni, ak kowong' eng' olito chii ak tyony? 30Mwaei anyun Kamuktaindet ne Toroor agobo Jehoiakim laitoryatap Judah ko uu ni kole: Ma sichei chii ne tebee ng'echereetap laitornatet ne po Daudi: ak ki wiirtoi muustonyi peet kobir asiista, ak kotebee kaititindo kemoi. 31Ak abire ineendet ak iyotennyi, kobooto otwogikyik amu tengektonywa; ak aipchini icheek ak piik che menyei Jerusalem, kobooto piigap Judah, yaityet tugul ne ki amwa agobo icheek, ago ma kas. 32Ki nam anyun Jeremiah bukuit age ne mamanat, ak kogoochi Baruk siriindet, weeriitap Neriah; ne ki sirchi ng'aleek tugul che kimwaei Jeremiah che ki mi bukuit, ne kiga kobeel Jehoiakim laitoryat ne po Judah: ak ki kitesyi ng'aleek alak che chaang' che kergei ak chugiche.