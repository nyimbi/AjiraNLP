Saaet agobo toreteet
Po ne oo eng' putiik: Tyendap kalasunet ne po Daudi, ne ineetisye; ye kibortos Daudi ak Aram-naharaim ak Aram-soba, ak ki weigei Joab ak kobar piik eliphuusyek taman ak aeng' che po Edom eng' Atebweetap Munyuk.
1 Ee Kamuktaindet, ki iwiirtech ak ki iyestech;
ki inereech; ee iweechech kogeny.
2Ki itumdum emet ak ki ibet;
isoop ole ki kobetak amu potani.
3Ki iboorchi piiguk tuguuk che nyigiisen;
ki igoonech kee divaik che kibogiti.
4Ki igoochi che iywein songolyet,
si kobiit kobarta amu imanda.
5Si kesar chamaniguk,
saru eng' eung'ung' ne po tai ak iwolwech.
6Kigotwek Kamuktaindet eng' tiliilindanyi; kole,
“Agasigei ye apchee Shekem,
ak akwaa atebweetap Sukoth.
7Nenyu Gilead, ak nenyu Manasseh;
Ephraim agine ko kimnateetap metinnyu,
Judah ko kiroktonyu ne po laitornatet.
8Moab ko karait ne aunegei;
awirchini kweiyonnyu Edom.
ooren inyee Philistia amu anee.”
9Imuta ng'oo awo nganaseet ne kiim?
Indoiywa ng'oo agoi Edom?
10Tos ma inyee ne ki iwiirtech, ee Kamuktaindet?
Ama iwe inyee kobooto lugosyekyok, ee Kamuktaindet.
11Koonech toreteet kegirindae puunyoot,
amu ma tilei kiy toretetap chii.
12Kiterteerisyei eng' nyiganateet eng' Kamuktaindet,
amu ineendet ne tyekyin ng'wony puunikyok.