Ooindo ne po iman
(Mar 9:33-37; Luk 9:46-48)
1 Ki pwanji `kasubik Jeso eng' sainooto ak koteebe kole, “Ng'oo anyun ne oo eng' tugul eng' pounatetap kipsengwet?” 2Ki kuur lakweet ne ming'in ak kotonon eng' kwenunnywa, 3 ak kole, “Amwaiwok iman ale, ngot ko mowalage ak oige lagok che mengeech, ko moite pounatetap kipsengwet. 4Nooto anyun age tugul ne iming'inegei ko uu lakwani ming'in, ko oo nooto eng' tugul eng' pounatetap kipsengwet. 5Ak age tugul ne taachei lakweet ne ming'in ne uu ni eng' kainennyu ko kataacha.
Tyemuutik
6“Ago age tugul ne inachi age eng' chu mengech iyana, ko kaigai eng' ineendet kirooch kaatinnyi koitap pai ne oo, ak kechoorchi rireetap araraita. 7Pwo ng'wony amu kanagutik! Pwoonei kanagutik iman; ago pwo eng' chiichooto punu kanagutyet!
8 “Ngo nachin eung'ung' anan keeldong'ung', itil ak iwiirte. Kaigai eng' inyee imong'ji saboondo ii po mugung' anan ii po keelok kosiir itinye eunek aeng' anan keelyek aeng' ak kewiirchin maat ne po koigeny. 9 Ak ngo nachin kondang'ung', ibalu ak iwiirte. Kaigai eng' inyee imong'ji saboondo ii po kong'ak kosiir itinye koonyek aeng' ak kewiirchin Gehenna, ye mi maat.
Keechiiryet ne kigabet
(Luk 15:3-7)
10“Oriip si mosas age eng' chu mengech; amu amwaiwok ale malaikaisyekwak eng' kipsengwet ko keerei kotugul togeetap Abba ne mi kipsengwet. 11 Amu ki nyo Weeriitap chii kosar ne kiga kobet. 12Oleen nee okweek? Ngo tinyei chii keechiirek pogol, ak kwo age kobetot, ko tos ma pagaaktoi chuun tamanwogik sogool ak sogool che mi tuloonook, ak kocheeng'at ne kagobetot? 13Ak ngo nyoor, amwaiwok iman ale, poiboitu agobo nooto kosiir chuun tamanwogik sogool ak sogool che ma petyo. 14Ko uu nooto anyun koma mageetap Kwandang'wong' ne mi kipsengwet, kolus age eng' chu mengech.
Kegere kong' ne kaleel
15 “Ngo chalwogenjin ne otupche, iwe, iboorchi lelutyennyi omi tuwai okweegei. Ngo kasin, ko kagogelun ne otupche. 16 Ago ngo ma kasin, imut agenge anan aeng' alak, si kogimit ng'olyoot age tugul eng' kutusweegap paorinik aeng' anan somok. 17Ngo eesyo kogas icheek, imwachi kaniset; ak ngo eesyo kogas iit kaniset agine, iingoigei eng' inyee kipsagarin ak taagindetap aisuruut.
Che etan ak che chamaatin
18 “Amwaiwok iman ale, tuguuk alak tugul che orate eng' ng'wony keratei eng' kipsengwet, ak tuguuk alak tugul che otyachi eng' ng'wony kityaachi eng' kipsengwet. 19Amwaiwok kogeny, ale, ngo yanjin aeng'u eng' okweek eng' ng'wony agobo kiy age tugul ne soomei, koyachin Abba anyun ne mi kipsengwet. 20Amu ole katuiyechi aeng'u anan somok eng' kainennyu, ami kwenunnywa eng' olooto.”
Nyoetap kaat
21 Ki nyo anyun Petero ak koteep kole, “Kiptaiyat, nyolu anyochi kaat ne kitupche konyil ata ye kachalwogenjo? Agoi konyil tisap?” 22Kowolji Jeso kole, “Ma mwaun ale, konyil tisap; ago, agoi tamanwogik tisap konyil tisap. 23Nooto anyun kiyanie pounatetap kipsengwet laitoryat anum, ne machei koiityi tuguuk otwogikyik. 24Ye kingo toi koiit, kimutyi agenge, ne kibesen talendaisyek eliphuusyek taman. 25Ak amu ki ma kotinyei kiy ne yaaktae, kong'at kiptaiyandennyi kealda ineendet, osotyonnyi, lagokyik ak tugul che ki tinyei, si koyaaktae pesendo. 26Ki ibutyi ng'wony anyun otwogindonooto kosaisai ineendet kole, ‘Kiptaiyat, muitaiwo kitigin, si ayaagun tugul.’ 27Koriree kiptaiyandanooto inee, ki ityaach ak konyochi kaat eng' pesendo.
28“Ago kimanda otwogindonooto kai, ak konyoor age ne kiboisyei tuwai, ne kigabesen inee dinarisyek pogol. Ki nam ineendet kaatit ak kole, ‘Yaakwo che ki ibesena.’ 29Ki ibutyi ng'wony anyun ne kiboisyei tuwai, kosoom ineendet, kole, ‘Muitaiwo kitigin, si ayaagun.’ 30Ago ki eesyo; ak ki wo kotoorchi ineendet korgoreet, agoi koyaak tugul che kiga pesen.
31“Ye kingo keer anyun che kiboisyei tugul tuguuk che kagoyaagiis, koaragenso miising' ak koba komwachi kiptaiyannywa tuguuk tugul che kagoyaagiis. 32Ki kuur anyun kiptaiyandennyi ineendet konyo ak koleenji, ‘Ee otwogindet ne kipyaitwet, ki anyoun kaat eng' pesenooto tugul, amu ki isooma. 33Tos ki ma nyoljin iriiree ne oboisyei tuwai, ko uu ye ki ariirenen?’
34“Eng' nereeknateet koging'at kiptaiyandennyi kigoochi ineendet kergong'yet ne ng'waan, agoi koyook tugul che kiga pesen. 35Yaiywok ko uu nooto agine Abba ne po kipsengwet, ngo monyochi kaat age tugul eng' mugulelwekwok ne otupche.”