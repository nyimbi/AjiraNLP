1Itei eng' kimnateennyi komoswek tugul che po ng'wony
ak kong'atei tuguuk tugul kotebee komostanywa.
Chamyetap Solomon eng' utaatyet
2 Ki acham utaatyet ak acheeng' kong'etee ming'inatennyu;
ki atil aip ineendet koek chamanennyu,
ki acham karaaranindonyi.
3Itoroori sigennyi ne taagunot ak tebyei ak Kamuktaindet,
ago chamei inee `Kiptaiyatap tuguuk tugul.
4 Mwaitoi tugul che ung'ootiin agobo ng'omnatetap Kamuktaindet,
ak leweni kiit ne yaei ineendet.
5Ngot ko eng' sabooni ko mogornateet ko kiit ne imakyinigei,
ko nee kiy ne oo kosiir utaatyet, ne indochin tuguuk tugul?
6Ago ngot ko tinyei poisyo kaguiyet
ko ng'oo age kosiir ineendet ne itabaani tugun che mi?
7Anan ngot kochamei chii imanda,
ko punu tuguuk che myach utaatyet,
amu ineeti inee ribetapkei ak ng'omnateet,
imanit ak nyiganateet;
ma mi kiy eng' kipkosabei ne po kamanuut kosiir chu.
8Ak ngot komachei chii konai agobo tugun che chaang',
ko ingen agobo tugun che po keny, ak kogeerei tugun che pwoonei;
iguitos ng'alaalutik ak kalewenaik;
keerei kaboorunoik ak kwang'utik
ak tuguuk che mang'une peetuusyek ak kasarwek.
Magaat utaatyet eng' pounik
9Ara ki atil amut ipkemeng'iisye tuwai
angen ale koono katigonet ne myee
ak kogaigaa ye mi nyalilda ak riirek.
10Aegu ne teegisoteng' chaang' amu ineendet
ak kegoonyito eng' taitap che eech nga aa ming'in.
11Ki nyoorwo ko aa utaat eng' kirwooget,
ak kechamo eng' taitap pounik.
12Ngasiis kogeno icheek amwa ng'olyoo,
ak koep iit ye kang'alaal.
Agot ngang'alaal eng' koindo,
koue eunekwak ak koebe iit.
13Asabe koigeny amu ineendet,
ak kometoi kabwaato ne tebyei agoi agobo chooto isubwo.
14Abou piik
ak andochini pororyosyek;
15iyweisyei laitorinik che pounisyei ingogasa,
ak aboorugei eng' taitap piik ale aa kiim, ak aa nyigan eng' pooryeet.
16Anyooru kamung'et kobooto ineendet ngachut koonnyu,
amu ma mi nyalil ngetebi ak ineendet,
ak ma tinyei king'waan sabeet,
koonu inee kalya ak poiboiyo.
17Ngachigil oriititap tuguuchu,
ak abwaatyigei eng' muguleldanyu,
ale kisaptos koigeny ngeyai tilyandi ak utaatyet,
18ak eng' chorwandit ak ineendet, ko mi poiboiyet ne nyiitaat,
ak kogoonu eng' eunnyi mogornateet ne ma pegu,
ak ngo tebi tuwai, inae kaguiyet
ak naat eng' pcheetap ng'aleekyik.
19Ki ang'oom ko aming'in,
ak ki ibutyo saboondo ne myee.
20Anan ngeele amu ki amyee,
ko ki achut poor ne karaaran.
21Ak ki anai ale ma siche utaatyet kobatee kogoono Kamuktaindet,
kaboorunetap ng'omnateet eng' ineegei,
nooto ung'ootyet ne ki ibarunegei kole konunotyotap ng'oo,
ara ki asaa Kiptaiyat ak asoom ineendet,
ak amwa eng' muguleldonyu tugul ale: