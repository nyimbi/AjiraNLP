Komi piigap Israel nyanjet ne piriir
1Ki iroong'ji nereegeguk icheeget che ki yaei che yaach ama iriiree
ki ingen inyee kotomo tuguuk che ki machei koyai.
2Ki inai ile ye kagobata imetoi piiguk koba,
ago kogagobata ichirchiri kobechigei,
ko walei mageennywa ak kosubwok.
3Agot ye kingo ta koriirtos icheek eng' kereeriisyegap piikwak
che kiga kobek ko ki iyanjin kiit age ne po abusnandit miising'
ki isabe icheeget che ki kegaigai icheeget koba.
4Ee piruutyet ne ki yamegei ko ki indoochi agoi let ago yai icheeget kotinye tuguuk che ki yaagiis
asi eng' paragutap piruutyennywa kotes atepto ne ki ma komiitei.
5Ak ye kingo mi piiguk ruitoto ne po kwongeet,
ko ki ibookyin puunichooto meetap araneget.
Riibei Kamuktaindet Piikyik.
6Ki kiwal yautik tugul kosupkei ak ng'atuutiguk asi manyor ng'emisyet piiguk.
7Ki iuur icheek kipsengwet ak ki took emet ne yamaat eng' yooto ki mi peek
ak ki took keeweet ne mi sogeek che nyalileen eng' nyanja.
Ak ki piit ooreet ne ki punei.
8Ki landa piiguk tugul ye kingo pata kogerei yautichooto koriibogis eng' euneguk.
9Ki tisenso ko uu Paraisisyek kotilda ko uu aaregap keechiir kolasun inyee,
ee kiptaiyat ne ki isaru icheek.
10Eng' kasaratok ko kita kobwaati tuguuk che ki kayaagiis ye kingo mi toondon
ak ki nyi kimitek emet ne kita tuuga
konyi mororochik aino ne kita injirenik.
11Ye kingo pata ko ki iro toriitik che teerteer che ki tomo kegerei.
12Kingo amji tawiy amitwogik che anyiny miising' ko ki kigoochi chepkelembusyek che punu nyanja asi kobiyo icheeget.
Kergong'yetap piigap Misiri
13Ago pichooto ki yaach ko ki nyo kergong'yet
ago kinge kergong' eng' kimnateetap tuleet,
ki nyoor kaimutik che ki yamegei ak yaityennywa
ma mi emet ne ki taach icheek koek toek ko uu emonooto.
14Miitei piik alage che eesyoi kotaach toek che korutochi
ago pichooto che ki yai toekwak koek otwogik;
toek che ki eng' tai ko ki myach eng' icheek.
15Kaigai che ki eesyo kotaach toek kobatee kongut kergong'yet ng'waan.
16Agot pichooto po Misiri ko kitach eng' poiboyet ak ko yachi ko uu piik tugul
ago king'ye kagobata koyai konyalilso eng' ooreet ne ya miising'.
17Pichooto kora ko ki koryo ko uu piik che ki po sodom
eng' kurgeetap chiichoo ki wisis kiityi imenindo
ak ki cheeng' chii tugul ooreet eng' kurgennyi ineegei.
18Amu ki walgei tuguuk,
koigei tuugeetap kibugandet ne walaksei eng' cheennyi
ak kong'et tuugeennyi ko uu yugai
kimuuchi keguiyo ni kobun ki ye ka uu.
19Amu ki kiwal tyong'igap ng'wony koek tyong'igap peek,
ak tyong'ik che pirei peek kobendaat eng' ng'ung'unyek.
20Ki lal maat agot eng' peek oriit,
ak koutye peek kimnateennyi kotis peek.
21Ki temenee laleetap maat kobeel tuguuk che mi kwenunnyi,
anan kobeel kariik ko uu amitwogik che punu kipsengwet.
22Ki itoroor ak ieet piiguk ee Kiptaiyat eng' oor age tugul,
ago ma iutye itoret icheek peetuusyek tugul anan eng' olda tugul!