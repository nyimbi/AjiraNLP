Kowolu Job
1Ki wol anyun Job kole
2iman, okweek ko oo piik,
ak pegu utaatyet kobootok.
3Ago anyun atinye kaguiyet agane, ko uu okweek;
ma aa nyeraat eng' okweek.
Tos ng'oo ne ma ingen tuguuk che uu chuuto?
4Auu chiito ne rorechin piigap kokwennyi;
ne kiguur Kamuktaindet, ak kowolwo ineendet,
chii ne kirorechin, nga po iman ak ko ititaat.
5Sasei nyaliil chii ne tebyei eng' kaalyeet;
eng' ineendet ko kigechopchi nyaliilda icheek che ichabaitoi keelyekwak.
6Poorei emaisyegap choriik,
ak riibootin che tachei Kamuktaindet;
che ibootee eunekwak kamuktaindennywa.
7Teebee tyong'ik, si koneetin;
anan teebee toriitik che po parak, si komwaun;
8ng'alaalji ng'wony, si koneetin,
anan igany komwaun njireenigap nyanjet.
9Ng'oo ne ma naei eng' chuuto tugul,
kole eutap Kamuktaindet ne Toroor ne ki yai niito?
10Mi eunnyi saboondap kiy age tugul ne sabei,
ak kabuusetap piik tugul.
11Tos matyemei itit ng'aleek,
ko uu ye chamchami kutit amitwogik?
12Tos ma mi utaatyet kobooto poisyek che oosen?
Ak tos ma piitu kaguiyet eng' chaang'indap peetuusyek?
13Mi utaatyet ak kamuktaet kobooto ineendet;
tinyei kirwooget ak naet.
14Putei, ama kimuuchi keteech kogeny;
kerei chii, ama mi ne yaatei.
15Ngot koeet peek, koteeng'dos;
ak ngo yook kogeny, konyiei emet kosiir.
16Mi kobooto ineendet kimnateet ak utaatyet;
nenyi ne kiberberi ak kaberberindet.
17Imuti kirwoogik aach ngor koloegitu,
ak yaei `ineendet icheek koek che perber.
18Ityachi ratuutyetap laitorinik,
ak kermenee `pireneet suenutikwak.
19Imuti tisiik ko luulenik,
ak kogabui che ki imeen.
20Istoi tweguunetap che kiyani,
ak koistoi kaguiyetap poisyek.
21Rong'jin pounik sasisyet,
ak kotyachi kariigap che kiimeen.
22Nyooru tuguuk che ung'ootiin eng' mesundeito,
ak koibu urwetap meet konyo lapkeiyet.
23Ieetu pororyosyek, ak kong'emei icheek;
ibaraiti pororyosyek, ak iseeri icheek.
24Ibee `kaguiyet pounigap piik che po ng'wony,
ak igoochin ko ombeniot eng' surkwen ole ma mi ooreet.
25Tung'dung'yoti eng' mesundeito ama tinyei lapkeiyet,
ak kogoochin icheek koterteeryot ko uu chiito ne kabogit.