Kagoichinoik che taagaksei eng' Kamuktaindet ne Toroor
1Ki mwachi `Kamuktaindet ne Toroor Musa koleenji, 2“Ileenji Aron ak weeriikyik, kotabaanegei tuguuk che tiliileen che po piigap Israel, che itabaanwa, si ma reeny kainennyu ne tiliil. Aa Kamuktaindet ne Toroor. 3Ileenji, King'etoi eng' tainnyu chii age tugul ne po iyoteng'wong' tugul eng' ibinekwok tugul, ne riikyin tuguuk che tiliileen, che itabaanjin piigap Israel Kamuktaindet ne Toroor, kotinyei murwoonindanyi. Aa Kamuktaindet ne Toroor. 4Amat koam tuguuk che tiliileen chii age tugul eng' lagogap Aron ne tinyei mogondos, anan ne tinyei ole mandae tugun, agoi kotiliilit. Age tugul ne twaei ne kigonyoor simwo amu muusto, anan chiito ne mandae kesweegap iyoteet, 5anan age tugul ne twaei ne ichuutegei ng'wony, ne ing'waniti chii, anan chii ne imuuchi kong'waniit ineendet, eng' murwoonindo age tugul ne tinyei, 6ng'wanitu agoi koimen ne twaei age eng' chooto, ak ma amei tuguuk che tiliileen ngot ko tomo kouungei. 7Ye karorokto asiis, koanyinyit, ak yeityo koam tuguuk che tiliileen, amu amitwogichooto. 8Amat koam panyeegap tyong'ik che pegu icheegei, anan che tonatoni tyong'ik, si mat kong'wanitkei eng' chooto. Aa Kamuktaindet ne Toroor. 9Riibei anyun katigonutikyuk, si ma nam icheek tengektap tuguuchooto, ak kobekyi tuguuchooto ngo reeny. Anee Kamuktaindet ne Toroor ne atabaani icheek.
10“Ma amei kipsagarin age tugul tuguuk che tiliileen. Ma amei punootyot ne po tisiindet, anan otwogindet ne nyooru melekto, 11ago ngo al tisiindet chii, koale silingisyekyik, koamei nooto tuguuchooto, ak che kisikyin koonnyi, amei chooto amitwogikyik. 12Ngo tun cheptap tisiindet kipsagarin, koma amei chebooto kagoochinet ne kinamjin parak, ne po tuguuk che tiliileen. 13Ago ngo kwony ne ki kosiirtoe manong'otyot cheptap tisiindet, anan ngo ki oon manong'otyot, ama sich lakwa, ak koweektagei kootap kwandanyi, ko uu ye kita koming'in, koamei ineendet amitwogigap kwandanyi. Ago ma amei toondet age tugul chooto. 14Ak ngo am chii age tugul tuguuk che tiliileen koma nai, kotesyin chooto anyun kebebertap muut, ak kogoochi tisiindet kioto tiliil. 15Amat koreeny tisiik tuguuk che tiliileen che po piigap Israel, che igoochin Kamuktaindet ne Toroor; 16si konyoor ng'oogisto; ye amei tuguukwak che tiliileen. Amu anee Kamuktaindet ne Toroor ne atiliilii icheek.”
17Ki ng'alaalji `Kamuktaindet ne Toroor Musa koleenji, 18“Mwachi Aron ak weeriikyik ak piigap Israel tugul, ileenji icheek, Age tugul ne po kootap Israel, anan che punootik eng' Israel, ne igoitoi kagoochinennyi, ngo po kagoochinonooto age tugul eng' arorutikwak, anan ko age tugul eng' kagoochinoikwak che po chamyet ne igoochin Kamuktaindet ne Toroor koek kagoochinet ne kibeelei, 19si kobiit ketaachak, ogoitoi kagoochinet ne kirgit ne libwoop eng' tuuga, anan eng' keechiirek, anan eng' ng'oroorek. 20 Ago amat ogoite ne ma libwoop, amu ma kitaachei nooto agobo okweek. 21Ak chii age tugul ne igoitoi tiseiywot ne po kagoochinoigap kaalyeet kogoochin Kamuktaindet ne Toroor, si kobiit koyai kosulda nooto ne kiga koaror, anan kagoochinetap chamyet ne po tuuga, anan ko ne po keechiirek, kanyool koek ne ititaat si kobiit ketaach; ne ma piitune perutyet age tugul. 22Amat ogoochi Kamuktaindet ne Toroor ne koraat, anan ne kigoil, anan ne kigonyoor peruut, anan ne rootei tugun, anan ne tinyei kochek, anan ne tinyei kacheet, amoyai koek kagoochinet ne punei maat eng' kaptisisyet, keele kigoochi Kamuktaindet ne Toroor eng' chooto. 23Imuuchi igoite koek kagoochinetap chamyet kirgit anan aarwetap keechiir ne tinyei tuguuk che uu kunduenik, anan kebeberta ne ma mi eng' poortanyi; ago ma kitaachei ngo po kiit ne ki kiaror. 24Amat ogoochi Kamuktaindet ne Toroor ne ki kibir kitik, anan ne ki kitui, anan ne kigong'etyo, anan ne ki kitil; amat oyai ko uu nooto eng' emeng'wong'. 25Amotaach eng' eutap kipsagarin amitwogigap Kamuktaindeng'wong', alak tugul eng' chuuto, ole si ogoite. Amu mi ng'emisyennywa icheek, tinyei perutik, ma kitaachei chooto agobo okweek.”
26Ki mwachi `Kamuktaindet ne Toroor Musa koleenji, 27“Ye kagii kirgit, anan keechiiryet, anan ng'orooryet, kotebyei ak kamet peetuusyek tisap, ak eng' peetuut ne po sisiit ak kwo tai, ketaachei koek kagoochinet ne punei ma ne kigoochin Kamuktaindet ne Toroor. 28Ago amat oeny teta ne rooryat anan keechiiryet ne kotoy, kobooto moitanyi anan arwennyi peetuunak. 29Ak ye oeng'ji Kamuktaindet ne Toroor tiseiywotap kongoi, oeng'ji si kobiit ketaachak. 30Ki amei eng' peetuunooto, motuuch kiy kot koeekyi. Aa Kamuktaindet ne Toroor.
31“Ara oriip anyun ng'atuutikyuk amu nooto ak oyai. Aa Kamuktaindet ne Toroor. 32Amoreeny kainennyu ne tiliil, ago kitabaana eng' piigap Israel. Anee Kamuktaindet ne Toroor ne atabaanok, 33ne ki amutwak omang'une emetap Misiri, si aek Kamuktaindeng'wong'. Aa Kamuktaindet ne Toroor.”