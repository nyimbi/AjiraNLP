Oholah ak Oholibah
1Ki nyoonjo kogeny ng'olyootap Kamuktaindet ne Toroor, koleenjo, 2Ee, weeriitap chii, kimi kwonyiik aeng' che ki tiibiigap chebyoset agenge. 3Ak ki yai icheek kugoinatosyek eng' Misiri; ki yai kugoinatosyek eng' ming'inatennywa: ki kichiil kinaikwak eng' olooto, ak ki kitui kutusweegap kinaikwak che po pergeinatennywa eng' olooto. 4Kainaikwak ko ki Oholah, ne oo, ak Oholibah, chepkamet: ak kibunjo, ak ki sich weeriik ak tiibiik. Ak ki uu ni kainaikwak, Samaria ko Oholah, ak Jerusalem ko Oholibah.
5Ak ki yai Oholah kugoinatet ye kita ko nenyu; ak ki cham miising' chamanikyik, chooto ko piigap Assyria, piigap kokwennyi, 6che ki ilaachi ngoroik che buluu, che ki kirwoogik ak pounik, murenik tugul che ki chamei, murenik che ketei paraisisyek. 7Ak ki yai kugoinatosyekyik kobooto icheek, murenik tugul che korooron miising' che po Assyria, ak age tugul ne ki chamei miising'. Ki ing'wanitegei kanamonikwak tugul. 8Ama meto kugoinatosyekyik kobooch peetuusyegap Misiri; amu kiruiyo kobooto ineendet kobooch ming'inatennyi, ak kitui kutusweegap kinaik che po pergeinatennyi: ak ki yai kugoinatennywa miising' kobooto ineendet. 9Ki ande anyun ineendet eunegap chamanikyik, kwo eunegap piigap Assyria, che ki chamei miising'. 10Ki ng'aany chuuto ineendet kotep aach ngor: ki imut weeriikyik ak tiibiikyik ak kobar kwonyooto eng' rotwetap chok: ki ek teweerya eng' kwonyiik; amu ki irwookyi ineendet.
11Ak kigeerei niito Oholibah chepkamet, ago king'emak ineendet miising' eng' chamennyi kosiir chepkamet, ak eng' kugoinatosyekyik che kichang'a kosiir che po chepkamet. 12Ki cham miising' piigap Assyria, che ki kirwoogik ak pounik, piigap kokwennyi, che ki ilaachigei miising', murenik che ketei paraisisyek, murenik tugul che ki chamei. 13Ak ki ageer ale ki king'wanit; ki isup tuwai ooreet agenge. 14Ak kites kugoinatosyekyik; amu ki keer itoonwegap piik che ki kisirchi inaat, itoonwegap Kaldeik che ki kisire saleiywek che piriireen, 15che kirategei mosibisyek, ak kotaae metowekwak ngoroik che ki kisal, ko pounik tugul, che tiny kegeer, che kergei ak Babilonik eng' Kaldea, emennywa ne ki kisikyin. 16Ak kingo keer icheek kocham, ak koyookyi piik koba Kaldea. 17Ak ki pwanji ineendet Babilonik eng' itoogutap chamyet, ak ki ing'wanit icheek ineendet eng' kugoinatennywa, ak ki imurwongei kobooto icheek, ak kitoiyo saboondanyi ak pichooto. 18Ki ng'aany anyun kugoinatosyekyik, ak kong'aanygei kotep aach ngor: koistoegei anyun saboondanyu ineendet, ko uu ye ki istoegei saboondanyu tupchennyi. 19Ago kites kugoinatosyekyik, kobwaati peetuusyegap ming'inatennyi, ye kingo yaei kugoinatet eng' emetap Misiri. 20Ak ki cham miising' chamanikyik, che ki uu poorwekwak poorwegap sigiroik, ak ki uu tuguuk che mang'une icheek, tuguugap paraisisyek.
Nyooru pireet Jerusalem
21Ibwaat anyun yaityetap ming'inateng'ung', ye kingo tui Misiriik kutusweegap kinaiguk che po ming'inateng'ung'.
22Ara anyun, ee Oholibah, mwaei Kiptaiyat Kamuktaindet ne Toroor kole: Keero, ang'eetyinin chamaniguk, che ki kotoiyegei saboondang'ung', ak amutu icheek kobwonjin eng' komosta age tugul; 23Babilonik ak Kaldeik tugul, Pekod ak Soa ak Koa, kobooto piigap Assyria tugul: murenik che ki chamei, che ki kirwoogik ak pounik icheek tugul, pounik ak piik che taagunotiin, ki laanyei icheek tugul paraisisyek. 24Ak kobookyin kotinyei kariik, kariisyek che po lugeet ak kariisyek che lau tuguuk, ak tuiyet ne po pororyosyek: ibookyinin kotinyei long'onik che eecheen ak che mengeechen ak chepkuloigap lugeet eng' komoswek tugul: ak agoochi icheek kirwooget, si korwogun, ko uu kirwoogutikwak. 25Ak atokyin ng'etkondanyu, ak kogerin kong' icheek eng' nereegek che ng'woneen; tilei serung'ung' ak itiiguk; ak kebare rotwetap chok piiguk che ki ng'et: imuti icheek weeriiguk ak tiibiiguk; ak kobeel maat piiguk che ki ng'et. 26Ireegunenen kogeny ngoroik, ak koibenen tuguuguk che korooron. 27Ageesu yaityeng'ung' eng' inyee, ak kugoinateng'ung' ne ki ibu eng' emetap Misiri si mata inyaliil icheek, anan kota ibwaat Misiri kogeny.
28Amu mwaei Kiptaiyat Kamuktaindet ne Toroor kole: Keero, andein eutap icheek che iweche, andein eutap icheek che ki kotoiyegei saboondang'ung': 29ak kogerin kong' eng' wegeet, ak korebenen poisyeng'ung' tugul, ak kobagachin itebee puch aach ngor: ak keng'aanyin itebi puch eng' kugoinatosyeguk, yaityeng'ung' kobooto kugoinatosyeguk. 30Kiyaun tuguuchuuto, amu ki iyai kugoinatet isuboti pororyosyek, ak amu ki imurwonegei kanamonikwak. 31Ki isup ooreetap chepkomet; nooto anyun andoi kigombennyi eung'ung'.
32Mwaei Kiptaiyat Kamuktaindet ne Toroor kole: Iee kigombetap chepkomet, ne oo ak ko paraa: kirorechinin kereenyin ak kesasin; chaang' tuguugap kigombanooto. 33Kinyiitin pogitet ak arageneet, kobooto kigombetap kwong'eet, ak pananda, kobooto kigombetap chepkomet Samaria. 34Iee ichololi, ak inyei rokyonokyik, ak igereer kinaiguk; amu kamwae anee ng'olyoondoniito, mwaei Kiptaiyat Kamuktaindet ne Toroor.
35Mwaei anyun Kiptaiyat Kamuktaindet ne Toroor kole: Amu ki iutyeno, ak ituktocha patai, kesen anyun yaityeng'ung' agine ak kugoinatosyeguk.
Kirwookyin Samaria ak Jerusalem
36Kimwaiwo anyun Kamuktaindet ne Toroor kogeny, koleenjo: Ee, weeriitap chii, tos irwookyini Oholah ak Oholibah? Iboorchi anyun icheek tuguukwak che kiwechei. 37Amu ki koyai ibeetapkei, ak komi korotiik eunekwak, ak ki koipkei kobooto kanamonikwak; ak Ki kogoochi icheek kogeny weeriikwak che kisikwa, ki igoito kobun maat si kobiit kebeel. 38Ki koyaiywo kogeny niito: ki kong'wanit oldanyu ne tiliil eng' peetuunooto, ak komurwon sabatosyekyuk. 39Amu ye kingo parchi lagokwak kanamonikwak, kobwa peetuunooto oldanyu ne tiliil komurwon; ak ogeero, ki yai nooto eng' koonnyu.
40Ak kogeny ki oguur piik eng' ole loo: che kiga kiyookyi, ak ogeero, ki pwa; ki iungei amu pichooto, ak isal konyeguk, ak ki ilelesonjinegei tuguugap lelesta; 41ak ki itebee itoogut ne karaaran, ne ki mi tainnyi meset ne choboot, ne ki inde nyamdutikyuk che kibeelei ak mwanikyuk. 42Ak ki mi ak ineendet eng' yooto tuugeetap tuiyet ne kitalbisi: ak ki kimut eng' surkwen piik alak tugul kobooto kibogitinik; ak ki ilaakyi kariigap eunek icheek tuwai, ak ki ilaakyi chepkuloik che korooron. 43Ki amwa anyun agobo ineendet ne ki yai ibeetapkei kobooch keny, ale, Yaei anyun kugoinatosyek kobooto ineendet, ak ineendet kobooto icheek. 44Ak ki ipkei ak ineendet, ko uu ye ibegei ak chepkugoniot: ki ipkei anyun ko uu nooto kobooto Oholah ak Oholibah, kwonyiik che yaacheen. 45Tuun irwookyin piigap iman icheek, eng' kirwoogetap chepkugonik, ak eng' kirwoogetap kwonyiik che tumdoi korotiik; amu icheeget ko chepkugonik, ak komi korotiik eunekwak.
46Amu mwaei Kiptaiyat Kamuktaindet ne Toroor kole: Amutyini icheek tuiyet, ak agoite icheek kewiirchi komosi ak komosi ak keluul. 47Ak kolach tuiyet icheek eng' koik, ak kobar eng' rotonikwak che po chok; ak kobar weeriikwak ak tiibiikwak, ak kobeel kooriikwak. 48Aistoi anyun ko uu nooto yaityet eng' emet, si koek kateunet eng' kwonyiik tugul si ma kosubi yaityeng'wong'. 49Ak kogeerwok ko uu yaityeng'wong', ak ogesen tengekwogigap kanamonikwak: si onai ole aa Kiptaiyat Kamuktaindet ne Toroor.