1Aweche sabeennyu;
amwaitoi kang'unyng'unyennyu, amasise;
ang'alaali eng' ng'wanindap saboondanyu.
2Aleenjini Kamuktaindet: Amerwookwo;
iboorwo anyun kiit ne kagoonin kibelgei.
3Tos myee iusisye,
ak isas poisyetap euneguk,
ak igaigai kirwoogetap kiptengeginik?
4Tos itinye koonyek che po kipkosabei?
Tos igeere ko uu ye keerei kimugulmet?
5Tos kergei peetuusyeguk ak peetuusyegap chii,
anan uu kenyisyeguk peetuusyegap chii,
6kot icheeng' tengektonyu,
ak isyach chalwoktanyu,
7agot ngingen ile ma aa chii ne ya,
ama mi ne imuuchi kosar eng' eung'ung'?
8Kiyaa euneguk ak komimia.
Nguno anyun ko tos igeesua inyee?
9Ibwaat anyun ile ki imimia ko uu meneet;
ara tos igetyina ng'ung'unyek kogeny?
10Tos ma iroong'wa ko uu cheego,
ak iyaa aegei mwaitap cheego?
11Ki ilaakwa iriryot ak panyeek,
ak ituiyoo eng' kawek ak inoik.
12Ki igoono sabeet ak chamyet ne oo,
ak ki koriip `riipseng'ung' saboondanyu.
13Ago ki iung'ee tuguuchooto muguleldang'ung';
angen ale mi niito kobooten.
14Ngot ayai tengek, igeera,
amenyoiywa kaat agobo tengektonyu.
15Ngot ko aa ya, pwo eng' anee!
Agot ngo aa po iman, koma ng'eti metinnyu,
amu kagonyia kalilanet
ak ageere nyalildanyu.
16Ngot ang'eet metinnyu, isapchino ko uu ng'etundo;
ak iboorwogei kogeny eng' kwong'eet.
17Ileelityina paoriniguk,
ak ites nereegeguk agobo anee;
iyookyina kiplugotinik che tomo kobwonjino.
18“Kilya anyun si icham kesicho?
Kita kaigai ame, si ma keera kong' ne po chii.
19Aiegeitu chii ne ma piit,
kita kimutena moet awo kererit.
20Tos ma ng'ering' peetuusyekyuk?
Siis anyun ak ibagaakta, si anyoor kagaigaet kitigin,
21kotom awe ole ma aweeksei,
emetap mesundeito ak urwetap meet,
22emetap imenindo ne oo, ne uu mesundeito;
ne po urwetap meet ak ma tinyei ng'atuut age tugul,
ole uu lapkeiyet mesundeito.”