Kong'aanye Ezrah tengekwogigap piik
1Kingo kagoyaak tuguuchu, kobwonjo kandoik ak koleenjo, “Ma itabaanegei piigap Israel ak Tisiik ak Lawiik piigap emotinwek; yaei tuguuk che kiwechei che po Kanaanik, Hitik, Perisik, Jebusik, Amonik, Moabik, Misiriik ak Amorik. 2Amu ki kotun tiibiikwak, kotunji weeriikwak kot koburuigei keswoot ne tiliil ak piigap emotinwek, ee, che ki indochin pistooniito ko ki kandoik ak pounik.”
3Ak kinga kas ng'olyoondoni, abet ngoryennyu ne po oriit ak ne po parak, ak ang'ei sumeekyuk ak atut tamnennyu yeityo atebi ng'wony akwong'. 4Ki iyumjagei anyun chii age tugul ne kibotani agobo ng'aleegap Kamuktaindetap Israel, agobo pistoetap che kiga kiluul. Ki atebi ng'wony akwong' kot koit kagoitoetap kagoochinetap koskoleny.
5Yeityo ang'eet eng' kaming'inennyu pogei ye ki kigoitoi kagoochinetap koskoleny, ko kaabet ngoryennyu ne po oriit ak ne po parak. Ki agutuny ak aitoochi eunekyuk Kamuktaindet ne Toroor Kamuktaindennyu, 6ak ale, “Ee Kamuktaindennyu, alilani miising' ak kagowalak togeennyu kot koma muuch anyalin, inyee Kamuktaindennyu, amu kogotesak tengekwogikyok kot ko maluuchech ak ki koeet ng'oogistonyo kot koit kipsengwet. 7Ki keegu kiptengegiinik miising' kobooch peetuusyegap kwanisyekyok agoi rani, ak ki kindeech eunegap laitorinik che po emotinwek agobo tengekwogikyok acheek, laitorinikyok ak tisiikyok, kebarech eng' rotwetap chok, keluulech, ng'emisyet ak kalilanet, ko uu rani. 8Kagiboorwech anyun nguno eng' poroini ming'in myeeindo ne punu Kamuktaindet ne Toroor, Kamuktaindennyo, kot kotuukwech alak kochililso ak kogoonech tigongyot eng' oldanyi ne tiliil, si kokweng'wech konyekyok Kamuktaindennyo ak kogoonech kasoobet ne ming'in eng' ratisyennyo. 9Nga ki otwogik, koma pagakyech Kamuktaindennyo otwoknatennyo, ago ki ityech rireenet eng' taitap laitorinigap Persia, si kogoonech kasoobet, si kelumda kootap Kamuktaindennyo ak keteech ole Ki kong'emak eng' koyooto ak kegoonech irimeet eng' Judah ak Jerusalem.”
10Ara anyun, ee, Kamuktaindennyo, ta kemwae nee kogeny? Amu kigemete ng'atuutiguk, 11che kigeng'at eng' otwogiguk maotik, ile, “Ma tiliil emet ne obendi oname kobunjook, amu simwegap piik che po emotinwek, eng' tuguukwak che kiwechei che ki konyiit ng'wanindanywa emet kong'etee tabanda age agoi tabanda age. 12 Amogoochi anyun tiibiikwok weeriikwak, anan kotun weeriikwok tiibiikwak anan ocheeng' kalyennywa anan ko porotennywa koigeny, si kobiit ogimegitu ak oam ruroteetap emet ak obagakyi lagokwok koek porotennywa koigeny. 13Kigobwanjech chooto tugul amu poisyonikyok che yaach ak ng'oogistonyo ne oo. Amu ma ibirech inyee Kamuktaindennyo ko uu ye yamegei ak tengekwogikyok, ak ki igoonech chu ng'etunotiin, 14ko tos kibut kogeny ng'atuutiguk ak kenamge ak piik che yaei tuguuchu kiwechei? Tos menereekyinech kot igeswech kot koma mi che ng'etu anan che chilildos? 15Ee Kamuktaindet ne Toroor, Kamuktaindetap Israel, ii po iman, amu ki piik che kigeng'etu, che kichililso, ko uu rani. Ki mi taing'ung' eng' ng'oogistonyo, amu ma mi ne imuuchi kotonon eng' taing'ung' amu niito.”