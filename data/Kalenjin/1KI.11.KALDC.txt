Kosubi `Solomon kanamonik
1 Ki cham anyun Solomon kwonyiik che chaang' che po pororyosyek, kobooto cheptap Pharaoh, tiibiik che po Moabik, che po Amonik, che po Edomik, che po Sidonik ak che po Hitik; 2 che po pororyosyek che ki leenji Kamuktaindet ne Toroor piigap Israel, “Amotun icheek, anan kogoonok otun amu imaasi icheek mugulelwekwok osup kanamonikwak.” Ki namgei Solomon ak chuuto kochamyo. 3Ki tinyei osotik pogol tisap, che ki tiibiigap pounik, chebaigeinik pogol somok. Ki imaas osotichooto muguleldanyi. 4Amu kingo osit Solomon, komaas osotikyik muguleldanyi koosup kanamonikwak, ak ki ma kogesunotkei eng' Kamuktaindet ne Toroor Kamuktaindennyi, ko uu kiit ne ki uu muguleldap Daudi kwandanyi. 5Amu ki isup `Solomon Astoret, kanamwet ne kwondo ne po Sidonik, kobooto Milkom ne kiwechei ne po Amonik. 6Ki yai Solomon yaityet eng' taitap Kamuktaindet ne Toroor, ama isup Kamuktaindet ne Toroor konyi, ko uu ye ki yai Daudi kwandanyi. 7Kiteekyi anyun Solomon Kemos ne kiwechei ne po Moabik ole toroor, eng' tulweet ne mi taitap Jerusalem, ak kiteekyi Molek ne kiwechei ne po lagogap Ammon. 8Ki yachi ko uu nooto osotikyik tugul che po pororyosyek, che kibeelei nyamdutik ak koeng'jin kanamonikwak.
9Ki nereekyi `Kamuktaindet ne Toroor Solomon, amu ki kimaas muguleldanyi kobagaakta Kamuktaindet ne Toroor, Kamuktaindetap Israel, ne kiga komong'ji ineendet konyil aeng', 10ak kiga kong'at ineendet agobo ng'olyoondoniito, kole, amat koosup kanamonik: ago ma riip kiit ne kiga ng'at `Kamuktaindet ne Toroor ineendet. 11Ki leenji anyun `Kamuktaindet ne Toroor Solomon, “Amu koiyai kii, ama iriip kayomisennyu ak ng'atuutikyuk che ki ang'atiin, arebenen iman laitornatet ak agoochi otwogindeng'ung'. 12Ago ma yae ng'olyoondoniito eng' peetuusyeguk agobo Daudi kwandang'ung' ago arebee eutap weeriing'ung'. 13Ago marebe laitornatet tugul; ago agoochini ooreet agenge weeriing'ung', agobo Daudi otwogindennyu, ak Jerusalem ne ki alewen.”
Puunigap Solomon
14Ki ing'eetyi `Kamuktaindet ne Toroor Solomon puunyoot, Hadad Edomindet, ki po iyoteetap laitoryat eng' Edom. 15Amu kingo mi Daudi Edom, ak ki kawo Joab, kiptaiyatap lugeet, kotogosta kotup piik che kiga kibar, ak kiga par muren age tugul eng' Edom. 16(Amu ki tebee olooto Joab ak Israel tugul arawek lo, agoi kobar muren age tugul eng' Edom;) 17Ago Hadad, kota ko lakweet ne ming'in, kogimwei anyun koba Misiri, ineendet ak Edomik alak che po otwogigap kwandanyi. 18Ki ng'eetyo koba eng' Midian, ak ki it Paran. Ki imut piik eng' Paran koba kobooto icheeget, ak koba koit Misiri, kap Pharaoh laitoryatap Misiri, ne ak kong'at ki igoochi ineendet koot, amitwogik ak emet. 19Ki chamak miising' Hadad eng' taitap Pharaoh, kot kogoochi chepkametap osotyonnyi kotun, chepkametap Tapanes osotyotap laitoryat. 20Ki sikyi Adad chepkametap Tapanes weeriit ne kainennyi ko Genubat, ne kiluge Tapanes ineendet eng' kootap Pharaoh. Ki tebee Genubat kootap Pharaoh kobooto weeriigap Pharaoh.
21Kingo kas Hadad komi Misiri kole ki koru Daudi kobooto kwanisyekyik, ak ki kome Joab kiptaiyatap lugeet, koleenji Hadad Pharaoh, “Chamwo awo, kot ait emennyu.” 22Koleenji Pharaoh, “Nee ne kobetun eng' oldanyu, si imach iwe emeng'ung'?” Ak ki wol kole, “Ma petwa kiy, chamwo inyee awo!”
23Ki ing'eetyi `Kamuktaindet ineendet puunyoot age, Reson weeriitap Eliada, ne kiga mwee kiptaiyandennyi Hadadeser laitoryatap Soba. 24Ki iyum piik koba ole mi ineendet, ak koek kiptaiyatap kweanetap lugeet, kingo par Daudi piigap Soba. Ki pa icheek Damasko komeny ak kolaitoran eng' olooto. 25Ki ek ineendet puunyootap Israel eng' peetuusyek tugul che po Solomon, koma ki itito yaityet ne ki yai Hadad. Ara ki laitoran ineendet eng' Syria ak kowech Israel.
Kocheeng'ei Jeroboam koek laitoryat
26Ki ingelelji agine Jeroboam weeriitap Nebat laitoryat, Ephraimindet ne po Sereda, otwogindetap Solomon, ne kainetap kamennyi ko ki Serua, kwondo ne ki kiga kosiirtoe manong'otyot. 27Ni kiit ne ki igoochi ineendet komach kongelelji laitoryat: ki teech Solomon Milo, ak koteech kogeny ole ki kobutok eng' nganaseetap Daudi kwandanyi. 28Jeroboam ko ki chiito ne kiim ak ko nyigan. Ki keer Solomon murenonooto kole, igiilegei eng' poisyet, kogoochi ineendet koboi poisyet tugul che po kootap Joseph. 29Eng' peetuut age kogiwo Jeroboam eng' Jerusalem, kotuiye maotyot Ahija Silonindet eng' ooreet ak kigailaach Ahija ngoryeet neta ko leel. Ki mi tuwai icheegei timiin. 30Ki nam Ahija ngoryonooto leel ki ilaachi ak kogereer kopcheune taman ak aeng'. 31Ki leenji Jeroboam, “Ip kebeberwek taman, amu kale Kamuktaindet ne Toroor, Kamuktaindetap Israel, ‘Keero, arebee laitornatet eng' eutap Solomon, ak agoonin ortinwek taman.’ 32Ago punjin ineendet ooreet agenge, agobo otwogindennyu Daudi, ak agobo Jerusalem, nganaseet ne ki alewen eng' ortinwek tugul che po Israel. 33Ayaei ko uu nooto amu ki kobagakta ineendet ak kogutung'ji Astoret kanamwet ne kwondo ne po Sidonik, Kemos kanamwetap Moab ak Milkom kanamwetap lagogap Ammon; ama wendote ortinwekyuk, koyai ne myee eng' tainnyu, ak koriip ng'atuutikyuk ak kirwoogutikyuk, ko uu ye ki yai Daudi kwandanyi. 34Ago ma ibe laitornatet tugul eng' eunnyi, ayae ineendet koek pounindet peetuusyek tugul che po sabeennyi, agobo Daudi otwogindennyu ne ki alewen amu ki riip ng'atuutikyuk ak etanutikyuk. 35Tuun aistoi laitornatet eng' eutap weeriinnyi, ak agoonin ortinwek taman. 36Tuun agoochini weeriinnyi ooreet agenge, si kolal kotugul taitap Daudi otwogindennyu eng' tainnyu eng' Jerusalem, nganaseet ne ki alewenjigei ande kainennyu yooto. 37Ak agobo inyee, anamin, ak ilaitoran ko uu tugul che chamei saboondang'ung', ak iegu laitoryat ne pou Israel. 38Ngot igas tugul che ang'atiin, ak iwendote ortinwekyuk, iyai che achame, iriip etanutikyuk ak ng'atuutikyuk, ko uu ye ki yai Daudi otwogindennyu; atebi kobooten, ateegun koot ne kiim, ko uu ye ki ateekyi Daudi ak agoonin Israel. 39Anyalili iyoteetap Daudi amu niito, ago manyalili agoi.”
40Ki cheeng' anyun Solomon kobar Jeroboam; ago king'eet Jeroboam ak komwei kwo Misiri, kap Sisak laitoryatap Misiri ak ki tebee Misiri agoi kome Solomon.
Meetap Solomon
(2A.Pet 9:29-31)
41Tos ma ki sirchi poisyonigap Solomon che ng'etunot, tugul che ki yai, ak utotyennyi bukuitap poisyonigap Solomon? 42Ki laitoran Solomon eng' Jerusalem kobou Israel tugul kenyiisyek artam. 43Yeityo koru Solomon kobooto kwanisyekyik, ak ki kitupchi nganaseetap Daudi kwandanyi. Ki laitoran Rehoboam weeriinnyi kogeer ineendet.