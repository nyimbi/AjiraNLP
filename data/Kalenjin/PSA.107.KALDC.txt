Kitabuutap muut
(T.Kal 107-150)
Mwaetap Kongoi agobo Katyagnatet
1 Oweekyi Kamuktaindet ne Toroor kongoi; amu myee ineendet:
Amu tebyei rireenennyi koigeny.
2Ingomwa ko uu nooto che ki kotyach Kamuktaindet ne Toroor,
che ki kotyach eng' eutap puunyoot,
3ak ki iyum komong' eng' emotinwek,
kobun kong'asiis ak cherongo,
murot ne po kaataam ak murot tai.
4Ki ombenoti eng' surkwen eng' turguito,
ki ma nyoor nganaseet ne menyei.
5Ki amoti rubeet ak melelda,
kitanuiso saboonwekwak.
6Ki riirchi anyun Kamuktaindet ne Toroor eng' nyalildanywa,
ak ki sar icheek komang'une pichiinwekwak.
7Ki indochi agine eng' ooreet ne litit,
si kobiit koba nganaseet ne menyei.
8Myee kolas `piik Kamuktaindet ne Toroor amu myeeindonyi,
ak amu poisyonikyik che kikwong'ee, che yachin weeriigap piik!
9Amu igoochin kobiyo saboondo ne tinyei emosto,
ak inyiityin myeeindo saboondo ne amei rubeet.
10Icheek che kitebee mesundeito ak urwetap meet,
ko ratotiin eng' nyalilda ak kariik;
11amu ki ingelelji ng'aleegap Kamuktaindet,
ak ki sas katigonutigap Ineendet Ne Toroor Miising'.
12Eng' nooto anyun ki iming'in Kamuktaindet ne Toroor mugulelwekwak eng' poisyet ne kibirtoegei,
ki ibutyo, ak ki ma piit ne kitoret.
13Ki riirchi anyun Kamuktaindet ne Toroor eng' nyalildanywa,
ak ki sar icheek komang'une pichiinwekwak.
14Ki imoong'une mesundeito ak urwetap meet,
ak kong'eti tuguukwak che ki kirate.
15Myee kolas `piik Kamuktaindet ne Toroor amu myeeindonyi,
ak amu poisyonikyik che kikwong'ee, che yachin weeriigap piik!
16Amu ki put kereiywegap sugunonik che po ormariichok,
ak kitil temeleiywegap kariik.
17Ki nyalili che perber amu pistoennywa,
ak amu tengekwogikwak;
18wechei saboonwekwak amit age tugul,
ak riikyin kurgotigap meet.
19Koriirchi anyun Kamuktaindet ne Toroor eng' nyalildanywa,
ak kosar icheek komang'une pichiinwekwak.
20Iyooktoi ng'olyoondennyi, kosoop icheek,
ak kosar icheek eng' ng'emisyosyekwak.
21Myee kolas `piik Kamuktaindet ne Toroor amu myeeindonyi,
ak amu poisyonikyik che kikwong'ee, che yachin weeriigap piik!
22Ak ingogoito korosegap kongoi,
ak komwaita poisyonikyik eng' tyendo.
23Icheek che choorchingei nyanjet eng' melisyek,
che poisyei eng' peek che chaang'.
24Keerei chuuto poisyonigap Kamuktaindet ne Toroor,
ak kwang'utikyik eng' rireet.
25Amu ng'atei ak kong'eeti kipchurchuryet,
ne namjin parak mildaennyi pogei ne po peek.
26Togostoi kipsengwet, ak kochorchingei kogeny ye mi rirosyek:
chootos saboonwekwak amu nyalilda.
27Iyongooti ak koterteeryoti ko uu chii ne kagobogit,
ak kokwalilendos.
28Koriirchi anyun Kamuktaindet ne Toroor eng' nyalildanywa,
ak komoong' icheek eng' pichiinwekwak.
29Igoochin anyun kipchurchuryet kosiis,
ak kosiisyo peek che mildogei.
30Koboiboitu anyun amu kagomuung'do;
ak komut agoi koit ole machei komuung'e.
31Myee kolas `piik Kamuktaindet ne Toroor amu myeeindonyi,
ak amu poisyonikyik che kikwong'ee, che yachin weeriigap piik!
32Ingolas icheek ineendet eng' tuiyetap piik,
ak kolas ineendet kobooto poisyek eng' kabuureitonywa.
33Walei ainoosyek koek surkwen,
ak kong'igap peek koek emet ne yaamaat.
34Walei emet ne iyiot koek surkwen ne po muunyuk,
amu sogornatetap icheeget che menyei olooto.
35Walei surkwen koek tamboiyot,
ak emet ne yaamaat koek kong'igap peek.
36Ak igoochin komeny olooto che amei rubeet,
si kochop nganaseet ne menyei;
37Ak kogool mbareenik, ak komiin keetiigap sabibuk,
ak koges ruratennywa.
38Iberuuri anyun icheek, si kotesagis miising';
ama chamjin tuukwak kong'ering'itu.
39Ak kogeny, kichuchuchi ak kinyeroti
eng' usiisyet, ak nyalilda, ak arageneet.
40Renyei pounik,
ak kogoochi koombeniot eng' surkwen, ole ma mi ooreet.
41Ago itoroori ne panani si ma nyoor usiisyet,
ak koyai kapchii koek akweetap keechiirek.
42Keerei che po iman ak kogaskei;
ak konamak kuut tengekto tugul.
43Epchin iit ne utaat tuguuchuuto,
ak kobwaatoti rireenosyegap Kamuktaindet ne Toroor.