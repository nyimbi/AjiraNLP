Aguzi la tatu la Balaamu
1Basi Balaamu alipoona ya kuwa ilimpendeza BWANA kuwabariki Israeli, hakwenda, kama hapo awali, ili kupiga bao, bali alielekeza uso wake jangwani. 2
Balaamu akainua macho yake akawaona Israeli wamekaa kabila kwa kabila; Roho ya Mungu ikamjia. 3
Akatunga mithali yake, akasema,
Balaamu mwana wa Beori asema,
Yule mtu aliyefumbuliwa macho asema;
4
Asema, yeye asikiaye maneno ya Mungu,
Yeye aonaye maono ya Mwenyezi,
Akianguka kifudifudi, amefumbuliwa macho;
5Mahema yako ni mazuri namna gani, Ee Yakobo,
Maskani zako, Ee Israeli!
6
Mfano wa bonde zimetandwa,
Mfano wa bustani kando ya mto,
Mfano wa mishubiri aliyoipanda BWANA,
Mfano wa mierezi kando ya maji.
7
Maji yatatiririka kutoka ndoo zake,
Na mbegu zake zitakuwa katika maji mengi.
Na mfalme wake ataadhimishwa kuliko Agagi,
Na ufalme wake utatukuzwa.
8Mungu amemleta kutoka Misri,
Ana nguvu mfano wa nguvu za nyati;
Atawameza mataifa walio adui zake,
Ataivunja mifupa yao vipande vipande.
Atawachoma kwa mishale yake.
9
Aliinama, akalala mfano wa simba,
Na kama simba mke; ni nani atakayemstusha?
Na abarikiwe kila akubarikiye,
Na alaaniwe kila akulaaniye.
10Hasira ya Balaki ikawaka juu ya Balaamu akayapiga makofi; Balaki akamwambia Balaamu, Nilikuita ili unilaanie adui zangu, na tazama, umewabariki kabisa mara tatu hizi. 11Basi sasa kimbilia mahali pako; niliazimu kukuheshimu sana; lakini, tazama, BWANA amekuzuilia heshima.
12Balaamu akamwambia Balaki, Je! Sikuwaambia wajumbe wako ulionitumia, nikisema, 13Hata Balaki angenipa nyumba yake imejaa fedha na dhahabu, siwezi kukiuka neno la BWANA, kutenda neno jema, wala neno baya, kwa nia yangu mwenyewe; BWANA atakalolinena ndilo nitakalolinena mimi.
14Basi sasa, tazama, ninakwenda kwa watu wangu; haya, nitakuarifu mambo ambayo watu hawa watakayowatenda watu wako siku za mwisho.
Aguzi la nne la Balaamu
15Akatunga mithali yake akasema,
Balaamu mwana wa Beori asema,
Yule mtu aliyefumbwa macho asema,
16Asema, yeye asikiaye maneno ya Mungu,
Na kuyajua maarifa yake Aliye Juu.
Yeye aonaye maono ya Mwenyezi,
Akianguka kifudifudi, amefumbuliwa macho,
17
Namwona, lakini si sasa;
Namtazama, lakini si karibu;
Nyota itatokea katika Yakobo
Na fimbo ya enzi itainuka katika Israeli;
Nayo itazipigapiga pembe za Moabu,
Na kuwavunjavunja wana wote wa ghasia.
18
Na Edomu itakuwa milki
Seiri pia itakuwa milki, waliokuwa adui zake;
Israeli watakapotenda kwa ushujaa.
19Mwenye kutawala atakuja kutoka Yakobo,
Atawaangamiza watakaobaki mjini.
20Kisha akamwangalia Amaleki, akatunga mithali yake, akasema,
Amaleki alikuwa ni wa kwanza wa mataifa;
Lakini mwisho wake atapata uharibifu.
21Kisha akamwangalia Mkeni, akatunga mithali yake, akasema,
Makao yako yana nguvu,
Na kiota chako kimewekwa katika jabali.
22Pamoja na haya Wakeni wataangamizwa,
Hadi Ashuru atakapokuchukua mateka.
23Akatunga mithali yake akasema,
Ole wao! Ni nani atakayepona, Mungu atakapofanya haya?
24
Lakini merikebu zitakuja kutoka pwani kwa Kitimu,
Nazo zitamtaabisha Ashuru, na Eberi zitamtaabisha,
Yeye naye atapata uharibifu.
25Basi Balaamu akainuka, akaondoka na kurudi mahali pake; Balaki naye akaenda zake.