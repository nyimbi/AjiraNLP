1   Ndipo, aliposimama Nabii Eliya, kama moto, hata na neno lake likawaka kama tanuri. 

2  Yeye alileta njaa juu yao, na kwa juhudi yake akawapunguzia hesabu yao; 

3  kwa neno la BWANA akazifunga mbingu, na mara tatu kutoka huko akateremsha moto. 

4  Jinsi ulivyotisha kwa miujiza yako! Aliye mfano wako ataona fahari. 

5  Aliyekufa ulimfufua katika mauti, Kutoka kuzimu, kwa neno la BWANA. 

6  Ukawashusha wafalme mpaka shimoni, Na watu wateule vitandani mwao. 

7  Ukapaka mafuta wafalme kwa kisasi, Na nabii ili akufuate nyuma yako. 

8  Ulisikia makaripio huko Sinai, Na hukumu za kisasi huko Horebu. 

9  Ukachukuliwa juu katika kisulisuli, Katika gari la farasi wa moto. 

10  Ukaandikiwa kuwa utaleta makemeo, Ili kutuliza hasira siku ile ya BWANA; Kugeuza moyo wa baba umwelekee mwana Na kuhuisha kabila za Israeli. 

11  Bila shaka wamebarikiwa wale waliokuona kwa macho, wakafa; lakini wewe umezidi kubarikiwa, kwa maana unaishi. Elisha 

12   Ndiye huyo Eliya aliyefunikwa kwa kisulisuli; hata na Elisha naye akajazwa roho yake; akazidisha ishara maradufu, na yale yaliyotoka kinywani mwake yalikuwa ya ajabu. Siku zake zote huyu pia hakushawishwa kwa kumwogopa mwenye kutawala, wala hakutiishwa na mtu yeyote. 

13   Hakukutokea neno lililokuwa gumu la kumshinda, hata na alipolala mautini mwili wake ulitoa unabii; 

14  kama alivyofanya miujiza katika maisha yake, kadhalika na katika mauti yake kazi zake zikawa za ajabu. Uasi na adhabu 

15   Lakini kwa ajili ya hayo yote watu hawakutubu, wala hawakuziacha dhambi zao; hata walipochukuliwa mateka kutoka nchi yao, wakatawanyika juu ya uso wa dunia yote. 

16  Kisha walisalia katika Yuda watu wachache sana, ila mtawala akabaki katika mbari ya Daudi. Na baadhi yao wakatenda maadili, na baadhi yao wakazidi kutenda dhambi. Hezekia 

17   Hezekia aliujengea mji wake maboma, akaleta maji ndani yake; akafanya kuchimba mwamba kwa chuma, akajenga visima vya kuwekea maji. 

18   Siku zake akaja Senakeribu, akampeleka yule amiri wake; naye akauinua mkono wake juu ya Sayuni, akamkufuru Mungu katika kiburi chake. 

19  Basi, watu wakatikisika mioyo, wakaona maumivu kama wanawake waonavyo uchungu; 

20   wakamwita Mungu Aliye Juu, wakimnyoshea mikono yao; naye akawasikia hima kutoka mbinguni, akawaokoa kwa mkono wa Isaya. 

21  Aliipiga kambi ya Waashuri, Na malaika wake akawaangamiza. Isaya 

22  Maana Hezekia alifanya mapenzi ya BWANA, Akawa hodari katika njia za Daudi. Ambazo Nabii Isaya aliziamuru, Aliyekuwa mkuu na amini katika njozi; 

23   Katika siku zake jua likarudi nyuma, Hata akayaongeza maisha ya mfalme. 

24  Huyo aliona kwa roho ya nguvu mambo ya mwisho; akawafariji wale walioomboleza katika Sayuni. 

25  Akaonesha mambo yatakayokuwako hata mwisho wa nyakati, na mambo yaliyofichwa kabla hayajatokea.

