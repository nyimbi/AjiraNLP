1  Ee BWANA, baba na Mungu wa uzima wangu, Usinitupe katika mashauri ya adui, Wala usiniache nianguke kwayo. 

2  Nani ataweka mijeledi mawazoni, Na mchapo wa hekima moyoni mwangu? Nisikose adhabu ya ujinga wangu, Moyo wangu usiachilie dhambi. 

3  Ujinga wangu usizidi kuwa mwingi, Wala dhambi zangu zisiongezeke; Nisije nikaanguka mbele ya watesi, Adui yangu asitukuke juu yangu. 

4  Ee BWANA, baba na Mungu wa uzima wangu, Usinipe macho ya kiburi, 

5  Uiondoe tamaa mbali nami; 

6  Choyo na uzinzi yasinipate, Wala moyo wenye tamaa mbaya usinisibu. Viapo 

7  Wanangu, sikilizeni utawala wa kinywa; aushikaye hatakamatwa. 

8  Mwenye dhambi katika midomo yake atapatwa, na mshutumu na mwenye kiburi atajikwaa. 

9   Usikizoeze kinywa chako kuapa, wala usifuate desturi ya kulitaja jina lake Mtakatifu. 

10  Yaani, mtumishi akichapwa daima hakosi kuchubuka; hivyo aapaye na kutamja Mungu daima hawezi kusafika dhambi. 

11  Mtu mwenye viapo vingi atajaa uovu; wala adhabu haitaondoka nyumbani mwake; akikosa dhambi yake itakuwa juu yake; akikosa kuiangalia ametenda dhambi maradufu; akiwa ameapa bure hatahakikishwa; kwa maana nyumba yake itajaa misiba. Lugha Chafu 

12  Kuna desturi ya mazungumzo inayolingana na kuapa; walakini isionekane katika urithi wa Yakobo; maana hayo yote yawe mbali na wenye haki, wasije wakagaagaa matopeni mwa dhambi. 

13  Usikizoeze kinywa chako kunena matusi, kwa maana ndani yake mna maneno ya dhambi. 

14  Kumbuka baba yako na mama yako, uketipo katika mkutano wa wakuu; usije ukawa msahaulifu mbele yao, ukawa mpumbavu kwa sababu ya desturi yako; mradi utataka kama usingalizaliwa, na kuilaani siku ya kuzaliwa kwako. 

15  Wala yeye aliyezoea usemi uliofedheheka hapati adabu siku zote za maisha yake. Kuhusu Dhambi ya Zinaa 

16  Watu wa namna mbili huzidisha dhambi, Naye wa namna ya tatu ataleta ghadhabu; 

17  Mwenye unyege, Na mwasherati, Naye atembeaye mbali na kitanda chake. Moto uwakao hautazimika hata ukome; wala mwasherati haachi hata moto umteketeze mwili na nyama. Mkate wa kila namna ni mtamu kwake, haachi mpaka kufa. 

18  Husema moyoni mwake, Nani anionaye? Giza limenizunguka, na kuta zimenificha, wala hakuna anionaye; nimwogope nani? Yeye Aliye Juu hatazikumbuka dhambi zangu, 

19  Basi, macho ya watu ndiyo hofu yake; wala hajui ya kuwa macho ya BWANA yang'aa kuliko jua mara elfu, yanatazama njia zote za wanadamu, yanachunguza mahali pa siri. 

20  Mambo yote yalijulikana naye kabla hayajaumbwa, na kadhalika baada ya kukamilika. 

21  Hakika mtu huyo ataadhibiwa katika njia za mjini; hata na mahali asipodhani atafumaniwa. Mwanamke mzinifu 

22  Vivyo hivyo naye mke amwachaye mume wake, akaingiza mrithi kwa mgeni. 

23  Kwa maana kwanza, ameivunja sheria yake Aliye Juu; pili amemkosa mume wake mwenyewe; tatu, amejifanya mzinzi kwa ukahaba, na kuingiza watoto kwa mgeni. 

24  Huyo ataletwa mbele ya kusanyiko, na juu ya watoto wake kutakuwa maulizo. 

25  Watoto wake hawatatia mizizi, wala matawi yake hayatazaa matunda. 

26  Ataacha ukumbusho wake kuwa laana, wala fedheha yake haifutiki. 

27  Na watu watakaosalia watajua ya kwamba hakuna jema kuliko kumcha BWANA, wala hakuna tamu kuliko kuzishika amri zake.

