1   Ee Mungu wa baba zetu, BWANA, mwenye kuihifadhi rehema yako, umevifanya vitu vyote kwa neno lako; 

2  na kwa Hekima yako ukamuumba mwanadamu, ili avitawale viumbe vilivyoumbwa nawe, 

3  na kumiliki ulimwengu katika utakatifu na kwa haki, na kutoa hukumu kwa unyofu wa moyo. 

4  Nakusihi unipe Hekima, ambayo huketi karibu nawe katika kiti chako cha enzi, wala usinikatae mimi miongoni mwa watumishi wako; 

5  mimi niliye mtumwa wako, na mwana wa mjakazi wako, mtu dhaifu asiye wa siku nyingi, wala sina nguvu ya kufahamu hukumu na sheria. 

6  Kwa maana mtu ajapokuwa ni mkamilifu miongoni mwa wanadamu, pasipo Hekima itokayo kwako atahesabiwa kuwa si kitu. 

7  Wewe umenichagua mbele ya ndugu zangu kuwa mfalme wa watu wako na kutoa hukumu kwa wana wako. 

8  Wewe umeniamuru kujenga hekalu katika mlima wako mtakatifu, na madhabahu katika mji ukaapo, nakala ya maskani takatifu uliyoifanya tayari tangu awali. 

9  Na pamoja nawe hukaa Hekima, ijuayo matendo yako, ikiwapo hapo ulipoumba ulimwengu, ikayatambua yakupendezayo na yaliyo mema sawasawa na amri zako. 

10  Uipeleke kutoka mbingu takatifu, na kutoka kwenye kiti chako kitukufu; ili ikae nami na kutenda kazi pamoja nami, nijifunze yale yakupendezayo. 

11  Kwa maana huyajua mambo yote na kuyafahamu; na katika kutenda kwangu itaniongoza kwa njia za kiasi, na kunilinda katika utukufu wake. 

12  Hivyo matendo yangu yatakubalika, nami nitawahukumu watu wako kwa haki, na kustahili kukipokea kiti cha baba yangu. 

13  Ni mtu yupi awezaye kulijua shauri la Mungu? Au ni nani atakayeelewa na mapenzi yake? 

14  Kwa kuwa mawazo ya wanadamu yana woga, na makusudi yetu yanaelekea kushindwa; 

15  na mwili wenye uharibifu huigandamiza roho, na kiwiliwili cha kidunia huzilemea akili zilizosongwa na masumbufu. 

16  Kwa shida tu twayapambanua yaliyoko duniani, na yaliyo karibu nasi ni kazi kuyaona; lakini yaliyoko mbinguni ni nani aliyeyagundua? 

17  Naye ni yupi aliyeyavumbua mashauri yako, isipokuwa ulimpa Hekima na kumpelekea Roho yako takatifu kutoka juu? 

18  Ndivyo miendo yao wakaao duniani ilivyosafishwa, na wanadamu walivyofundishwa yakupendezayo; hata na kwa Hekima wao wenyewe waliponywa.

