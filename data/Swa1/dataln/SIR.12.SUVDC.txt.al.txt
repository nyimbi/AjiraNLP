1   Utoapo fadhili, uwe na hakika ya mtu umfadhiliye; na fadhili zako zitakuta shukrani. 

2  Umfadhili mwenye akili, nawe utaona thawabu; kama si kwake yeye, utaipata kwake Aliye Juu. 

3  Hakuna mema yatakayomjia yule anayeendelea katika maovu, wala mtu yule asiyetoa sadaka. 

4  Basi mpe mwenye adili, usimsaidie mwenye dhambi; 

5  mfadhili mnyonge, usimpe asiye haki chochote; hata chakula umnyime usimpe, asije akakuangamiza hivyo; kwa kuwa utapokea mabaya maradufu badala ya mema yote uliyomtendea. 

6  Naam, Aliye Juu huchukizwa na wenye dhambi, naye atajilipiza kisasi juu yao wasio haki. 

7  Basi, mpe mtu mwema, usimsaidie mwenye dhambi. Marafiki wa Kweli na wa Uongo 

8  Rafiki wa mtu hajaribiwi wakati wa heri, wala adui yake hafichiki wakati wa shari. 

9  Mtu akiona heri hata adui zake watakuwa ni rafiki; akipatwa na shari hata rafiki yake aweza kufarakana naye. 

10  Usimtegemee adui yako, maana kama kutu ya shaba ndivyo ulivyo ubaya wake; 

11  ingawa amejidhili na kuigandama nchi, uangalie na kujihadhari naye; (utakuwa kwake mfano wa mtu anayeupangusa upatu, na kujua ya kwamba kutu ikalipo). 

12  Huyo usimweke karibu nawe, asije akakuondoa akasimama mahali pako; usimketishe mkono wa kuume asije akatafuta kukichukua kiti chako. Hatimaye utayakiri maneno yangu, na kuchomwa kwa mithali zangu. 

13  Ni nani atakayemhurumia mganga aliyeumwa na nyoka wake? Au mtu yeyote ambaye huwakaribia wanyama wakali? 

14  Vivyo hivyo ni nani atakayemhurumia mtu amwendeaye mkosaji, na kushirikiana naye katika dhambi zake? 

15  Muda kitambo atakaa nawe lakini mara ukipungua nguvu yeye hatadumu; 

16  mradi adui atabembeleza kwa midomo yake, bali moyoni mwake anafanya shauri jinsi ya kukuangusha shimoni; aidha, adui atatoka machozi machoni pake, bali akiona nafasi haitamtosha damu yako. 

17  Ukipatwa na shari, utamwona papo hapo amekutangulia; na kana kwamba anataka kukusaidia atakupiga akumalize. 

18  Naye atatikisa kichwa, na kupiga makofi, na kunong'ona tele, na kubadili uso wake.

