1  Uovu haumpati yeye amchaye BWANA; Mara kwa mara atamwokoa majaribuni; 

2  Aichukiaye torati hapati hekima; Mnafiki hutikisika kama dau dhorubani. 

3   Mwenye ufahamu hutambua neno la BWANA; Torati ni amini kama kuuliza kwa Urimu. 

4  Ujiweke tayari kusema, nawe utasikiwa; Uyafunge maarifa, nawe utafanya kujibu. 

5  Moyo wa mpumbavu ni kama gurudumu, Na mawazo yake huzunguka zunguka. 

6  Farasi dume ni kama rafiki akuchekaye, Hulia chini ya mtu yeyote ampandaye. Tofauti kati ya Ulimwengu na Mtu 

7  Ya nini siku moja kupita nyingine; Nuru ya kila siku ya mwaka si ya jua? 

8  Kwa maarifa ya BWANA zimepambanuka. Naye amebadili majira na sikukuu; 

9  Nyingine amezikuza na kuziweka wakfu, Na nyingine amezifanya siku za kawaida. 

10  Hivyo watu wote wametoka katika ardhi, Naye Adamu aliumbwa katika udongo; 

11  Kwa hekima yake BWANA amewapambanua. Na kufanya njia zao kuwa mbalimbali. 

12  Wengine amewabariki na kuwatukuza, Wengine amewaweka wakfu karibu naye; Wengine amewalaani na kuwaangamiza. Na kuwaangusha katika mahali pao. 

13  Kama udongo mkononi mwa mfinyanzi, Wote wamo mkononi mwake aliyewaumba; Njia zake ni sawasawa na mapenzi yake, Kuwaamuru kwa kadiri ya hukumu zake; 

14  Wema juu ya uovu na uzima juu ya mauti, Hivyo na mwenye haki juu ya mkosaji. 

15  Basi, uyafikiri hivyo Matendo yake Aliye Juu; Hayo ni mawili mawili, Hili juu ya hili. 

16  Mimi niliamka siku hizi za mwisho, mithili ya mtu mwenye kuokota masazo nyuma ya wavuna zabibu; 

17  lakini kwa baraka ya BWANA nimeendelea, na kulijaza shinikizo langu sawasawa kama mvunaji. 

18  Fikirini ya kwamba sikufanya kazi kwa ajili yangu tu, ila kwa ajili ya wote waitafutao elimu. 

19  Enyi wakuu wa watu, mnisikilize; nanyi mtawalao kusanyiko mnitegee masikio yenu. Faida ya Kujitegemea 

20  Usimpe mwana nguvu juu yako wakati unapoishi, wala mke wako, wala ndugu, wala rafiki; nawe ukiwa bado hai, unavuta pumzi. Wala usimtolee mwingine mali zako, usije ukajuta na kuziomba tena. 

21  Usijitie katika uwezo wa mtu yeyote. 

22  Ni afadhali watoto wako wakuombe wewe, kuliko wewe kuutazamia mkono wa wanao. 

23  Katika matendo yako yote ukae unayo mamlaka, wala usitie ila heshima yako. 

24  Lakini siku ile utakapozikomesha siku za maisha yako, na hapo ujapo kufariki; ulitoe usia la kuugawa urithi wako. Jinsi ya Kutendea Watumwa 

25  Malisho, fimbo na mizigo, Kwa punda; Chakula, mapigo na kazi, Kwa mtumwa. 

26  Mpe mtumwa wako kazi, nawe utastarehe; ukimwacha hana kazi, atatafuta uhuru wake. 

27  Kongwa na vifungo huinamisha shingo, na kwa mtumwa mwovu kuna kushtusha viungo na adhabu kali. 

28  Lakini umpeleke kazini asiwe mvivu madhali uvivu hufundisha fujo tele. 

29  Umpe kazi itakayomjuzu, asipotii umfanyie nzito pingu zake. 

30  Lakini usipite kiasi kwa mtu yeyote, wala usifanye neno pasipo hukumu. 

31  Iwapo unaye mtumwa mmoja tu, na awe kama nafsi yako; mradi ni hasara yako ukipotewa naye. 

32  Iwapo unaye mtumwa mmoja tu, umtendee kama ndugu; maana usimtende mabaya aliye damu yako. 

33  Nawe ukimtenda mabaya akakutoroka, je! Utafuata njia ipi ili kumtafuta?

