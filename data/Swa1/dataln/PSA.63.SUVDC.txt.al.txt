1   Ee MUNGU, Mungu wangu, nitakutafuta mapema, Nafsi yangu inakuonea kiu, Mwili wangu wakuonea shauku, Katika nchi kame na uchovu, isiyo na maji. 

2   Ndivyo nilivyokutazama katika patakatifu, Nizione nguvu zako na utukufu wako. 

3   Maana fadhili zako ni njema kuliko uhai; Midomo yangu itakusifu. 

4  Ndivyo nitakavyokubariki maadamu ni hai; Kwa jina lako nitaiinua mikono yangu. 

5   Nafsi yangu itakinai kama kushiba mafuta na vinono; Kinywa changu kitakusifu kwa midomo ya furaha. 

6   Ninapokukumbuka kitandani mwangu, Ninakutafakari usiku kucha. 

7   Maana Wewe umekuwa msaada wangu, Na uvulini mwa mbawa zako nitashangilia. 

8   Nafsi yangu inaambatana nawe sana; Mkono wako wa kulia unanitegemeza. 

9  Bali waitafutao nafsi yangu, ili kuiangamiza, Wataingia katika vilindi vya nchi. 

10  Watatolewa wafe kwa nguvu za upanga, Watakuwa riziki za mbwamwitu. 

11   Bali mfalme atamfurahia Mungu, Kila aapaye kwa Yeye atashangilia, Kwa maana vinywa vya waongo vitafumbwa.

