1  Usitamani kuwa na watoto wengi wasiofaa, wala usiwafurahie wana wasiomcha Mungu. 

2  Hata wakizaa usiwafurahie, isipokuwa ni watu wamchao BWANA. 

3  Usitumainie uhai wao, wala usiutegemee mwisho wao, ambao hawatapata kufa kwema; kwa maana ni afadhali mmoja mcha Mungu kuliko elfu wakosaji, ni afadhali kufa huna wana kuliko kuwa na watoto wasiomcha Mungu. 

4  Kutoka kwa mtu mmoja mcha Mungu asiye na mwana mji utakuja kukaliwa na watu, bali taifa zima la watu wabaya watafanyika ukiwa. 

5  Mambo mengi ya namna hiyo nimeyaona kwa macho yangu, tena kwa sikio langu nimesikia mambo makuu kuliko hayo. 

6  Katika kusanyiko la wenye dhambi moto utawashwa, na katika taifa asi ghadhabu huwaka. 

7   BWANA hakuwaridhia wakuu wa kale walioasi katika nguvu zao; 

8  Yeye hakuwaachilia wale ambao Lutu alikaa kwao, wale aliowakirihi kwa kiburi chao; 

9  hakuwahurumia watu wa upotevu walioondolewa katika dhambi zao; 

10  vile vile watu wale elfu mia sita walioangamia katika ugumu wa mioyo yao, 

11  hata akiwapo mtu mmoja mwenye shingo ngumu, ni ajabu akiepukana na adhabu yake. Kwa maana rehema na ghadhabu zina yeye, naye yu hodari wa kusamehe, pia na humwaga ghadhabu juu ya waovu. 

12  Kama zilivyo kuu rehema zake, ndivyo ilivyo na adhabu yake; humhukumu mtu sawasawa na matendo yake. 

13  Mwenye dhambi hataokoka na mapato yake, wala tumaini la mwenye haki halitabatilika. 

14  Kwa kila kazi ya rehema atafanya nafasi, na kila mtu ataona thawabu sawasawa na matendo yake. Malipo na Hakika 

17  Lakini usiseme hivi, Mimi nitafichwa na BWANA, naye yu nani atakayenikumbuka mimi kutoka juu? Mimi sitambulikani katikati ya watu wengi, kwa maana roho yangu moja ni kitu gani miongoni mwa viumbe visivyo na idadi? 

18  Tazama, mbingu, na mbingu za mbingu, na vilindi, na dunia, na vyote vilivyomo, vitatikisika atakapokuja Yeye; 

19  milima, hata na misingi ya nchi, inatetemeshwa aitazamapo Yeye. 

20  Yakini hakunitia mimi moyoni mwake, naye yu nani mwenye kuzichungulia njia zangu mimi? 

21  Nikitenda dhambi hakuna jicho la kuiona, na kama nikafanya hila kwa siri yu nani ajuaye? 

22  Pia ni nani mwenye kuyasimulia matendo yangu ya haki, tena tumaini lipi, maadamu hukumu iko mbali? 

23  Ndivyo afikirivyo mtu asiye na ufahamu na mpumbavu desturi yake huwaza mapumbavu. Busara ya Mungu Yaonekana katika Uumbaji 

24  Mwanangu, unisikilize na kuipokea hekima yangu, na kuyaangalia maneno yangu moyoni mwako. 

25  Mimi nitatoa mafundisho kwa kipimo, na kutangaza maarifa kwa uangalifu. 

26  Hapo mwanzo Mungu alipoiumba kazi yake, na tangu alipoifanya, aliamuru aina zake. 

27  Aliviratibisha viumbe vyake milele, Na mianzo yake hata vizazi vyote. Havioni njaa, wala havichoki, Wala havikomi hatika kazi zake. 

28  Hakuna chenye kusukuma jirani yake, Wala haviasi neno lake kamwe. 

29  Baada ya hayo tena BWANA aliitazama nchi, akaijaza mibaraka yake. 

30  Kwa kila namna ya viumbe vyenye uhai akaufunika uso wake, na ndani yake vinarudi vyote.

