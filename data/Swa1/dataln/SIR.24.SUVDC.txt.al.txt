1  Hekima atajisifu nafsi yake, na katikati ya watu wake atajiadhimisha; 

2  katika mkutano wa Aliye Juu atafumbua kinywa chake na kujitukuza mbele ya majeshi yake. 

3  Mimi nilitoka kinywani mwake Aliye Juu, Na kama ukungu nikaifunikiza nchi. 

4   Nikafanya maskani yangu palipo juu, Na kiti changu katika nguzo ya wingu. 

5  Mviringo wa mbingu nikauzunguka peke yangu, Nikatembea katika vilindi vya bahari. 

6  Katika mawimbi ya bahari, na duniani pote, Katika kila taifa na kabila nikamiliki. 

7  Pamoja na hao wote nikatafuta kikao; Na nipate kituo katika urithi wa nani? 

8  Ndipo Muumba vitu vyote aliponiagiza, Aliyeniumba aliisimamisha hema yangu; Akasema, Maskani yako iwe katika Yakobo, Urithi wako na uwe katika Israeli. 

9  Tangu awali aliniumba kabla ya ulimwengu, Wala sikomi kabisa hata milele. 

10  Katika Hema Takatifu nikahudumu mbele zake, Vivyo hivyo nikathibitika katika Sayuni. 

11  Katika mji upendwao akanistarehesha, Na katika Yerusalemu nikapewa amri; 

12  Nikatia shina katika taifa lililo tukufu, Naam, katika sehemu ya urithi wa BWANA. 

13  Nikakuzwa kama mwerezi wa Lebanoni, Kama mshemeni milimani pa Hermoni. 

14  Nikakuzwa kama mtende uotao pwani, Mithili ya miwaridi penye Yeriko. Kama mzeituni mzuri katika uwanda, Na kama mwaramoni nikakuzwa. 

15  Kama mdalasini na mdewere na manemane Nikatapanya harufu ya kupendeza; Mithili ya uudi na unuka na ubani, Na kama moshi wa uvumba hekaluni. 

16  Kama mweloni nikanyosha matawi yangu, Na matawi yangu yana utukufu na uzuri. 

17  Kama mzabibu nikachipuza neema, 

18  Na maua yangu ni matunda ya ukwasi, 

19  Njoni kwangu, enyi nyote mnaonitamani, Nanyi mjazwe mazao yangu. 

20  Ukumbusho wangu ni mtamu kuliko asali, Na urithi wangu kupita sega la asali. 

21  Wanilao watakuwa wakali wana njaa, Waninywao watakuwa wakali wana kiu, 

22  Mwenye kunitii hatatahayarika kamwe, Wala wenye shughuli nami hawakosi. Hekima na Sheria 

23  Mambo hayo yote ni Kitabu cha Agano la Mungu aliye juu; 

24  yaani, Torati ile ambayo Musa alituagiza ili iwe urithi kwa makusanyiko ya Yakobo. 

25  Ndiyo Torati ambayo hufanya hekima kuwa maridhawa kama Pishoni, na kama Tigri wakati wa matunda mapya; 

26  ambayo hufanya ufahamu kuwa umejaa kama Frati, na kama Yordani wakati wa mavuno; 

27  ambayo hufanya mafundisho kufurika kama mto Nile, na kama Gihoni wakati wa mavuno ya zabibu. 

28  Yule mtu wa kwanza hakuijua kamili, vivyo hivyo huyu wa mwisho hajamaliza kuichunguza. 

29  Kwa maana fikira zake zimetekwa baharini, na mashauri yake kutoka vilindini. 

30  Tazama, mimi nilitokea kama kijito kutoka kwa mto, na kama mfereji wa bustani. 

31  Nilisema, Nitatia maji bustani yangu, na kuyanywesha kwa wingi matuta yake; kumbe! Kijito kimekuwa mto, na mto umekuwa bahari. 

32  Hata sasa nitazidi kumulikia mafundisho kama alfajiri, nami nitayang'arisha hayo mpaka mbali. 

33  Nitakupua elimu kama unabii, na kuwaachia vizazi vitakavyokuja. 

34  Tazama, mimi sikujitahidi kwa ajili yangu mimi peke yangu, ila kwa ajili ya wote waitafutao hekima kwa bidii.

