Bamalaika ne finkunka fyakupelekeshako
1Kabili namona mu mulu icishibilo icapesha amano cimbi, icikulu kabili icakusunguka nganshi. Namwene bamalaika cine lubali bali ne finkunka cine lubali. Ifi finkunka efyakupelekeshako, pantu emo ubukali bwakwa Lesa bukapwila. 2Elyo namona icintu icapala kwati ni bemba, cilemoneka kwati mulolani, umwasakanamo no mulilo. Namona nabo bacimfishe iciswango ne cilubi caciko, ne cipendo ce shina lyaciko, beminine mupepi na bemba walemoneka kwati mulolani, bekete na maseese yakwa Lesa. 3Elyo baleimba ulwimbo lwakwa Mose, umusha wakwa Lesa no lwimbo lwa Mwana wa Mpanga baleti,
“We Mfumu Lesa wa maka yonse,
ifintu ucita fikulu kabili fyakupapa!
We Mfumu ya mishobo yonse,
imibeele yobe yacishinka
kabili yamulinganya!
4 We Mfumu, nga nani ashingakukwatila akatiina no kukulumbanya?
Iwe weka, niwe wamushilo.
Imishobo yonse ikesa nokulakupepa,
pantu abantu bonse balimona ifyo ulungika mu ficitwa fyobe.”
5 Cilya ifi fyapita, namona itempele mu mulu lyaisuka, mukati muli ne Tenti lya cipangano. 6Mwitempele mwafuma bamalaika cine lubali, bakwete ne finkunka cine lubali. Ifyakufwala fyena bafwele insalu ishisuma ishabengeshima ishabuuta tuutu, elyo ne mishipi ya golide ukushinguluka ififuba fyabo. 7Elyo cimo pali filya ifyamweo fine capeela bamalaika cine lubali inweno sha golide umwaisula ubukali bwakwa Lesa uwaba uwamweo pe na pe. 8Itempele lyaisulamofye icushi icalefuma ku bucindami na ku maka yakwa Lesa. Kanshi tamwali mwakwingila muntu nelyo umo mpaka ifinkunka cine lubali ifya bamalaika cine lubali fyapwa.