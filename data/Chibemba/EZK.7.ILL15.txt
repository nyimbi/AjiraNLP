Impela ili mupepi
1Ishiwi lyakwa Yawe lyaishile kuli ine ilyakuti, 2“We mwana wa muntu, efyasosa Imfumu Yawe ku calo ca bena Israeli aleti, nomba e mpela, e mpela ya calo mu tupinda tonse tune! 3Impela naisa pali imwe, nomba mwalamona ifyo ine mpesha abantu nga nafulwa. Pantu nalamupingula imwe ukulingana nefyo mucita, no kumulimuna pa fyabunani fyenu fyonse ifishaibipila. 4Nshamupanye, kabili icine cinefye nshamulangulukile iyoo. Nalamulimuna pa micitile yenu pantu ifyabunani fili pakati kenu, epakuti mushininkishe ukuti kanshi ine nine Yawe.”
5Ifi efyasosa Imfumu Yawe aleti, “Ala mwalaswa muponenwe no busanso ubushatala abumfwikapo, ebwalamwishila imwe. 6Ala nomba impela yafika, nacipwa. Nomba impela naifika, imwe nomba lwapela. 7Ubusanso nabwisa pali imwe mwe baikala muli cino calo. Inshita naipalama, ubushiku nabufika. Insansa isho mukwata pa mpili apo mupepela shapwa, nomba palaba utoloto. 8Tapapite na kashita mwalamona ifyo nalamupesha imwe nga nafulwa no bukali bwandi bulepwila pali imwe. Ndemupingula ukulingana na pafyo mucita. Ndemulimuna pa fyabunani fyenu fyonse ifishaibipila. 9Nshamupanye, kabili nshamulangulukileko nelyo ukumulekelela iyoo. Nalamulimuna pa mulandu wa fintu ifyabunani ifyo imwe mucita, epakuti mushininkishe ukuti kanshi ine nine Yawe, nokuti nine wine ndekanda.
10“Ubushiku nabufika, nomba bwafika ubushiku ubwe shamo lyobe. Inkonto naipekanishiwa, pa mulandu wakuti icilumba nacikulisha. 11Ubuluku nabukulisha busangwike inkonto yakukandilako abacita ifyabubifi. Takuli umuntu uukashala, pali ili bumba tapakashale nelyo umo, nangufye icuma nelyo icili conse icacindama. 12Inshita naisa, no bushiku nabufika. Mwileka uushita asekelele, nangu uushitisha abe no bulanda, pantu icipyu cimine ibumba lyonse. 13Kashitisha wa mpanga takaipoke nakabili ilyo bonse babili bacili abomi, pantu icimonwa ca pebumba lyonse tacakabweshiwe. Pa mulandu wa kubifya tapali nangu umo uukapususha ubumi bwakwe.
Ifyo Yawe alalimuna abena Israeli palwa kubifya kwabo
14“Nangu balishe amapenga elyo na fyonse bafiteyanye, lelo tapabe nelyo umo uwakuya kukulwa inkondo, pantu icipyu candi cili pebumba lyonse. 15Kunse kuli ulupanga, na mukati namo muli icipowe ne cikuko. Bonse abali mu mpanga balafwa ku lupanga, elyo na bonse abali mu musumba balefwa ku cikuko na ku cipowe. 16Bamo abakapusuka bakafulumukila ku mpili, no kuya mukulila nge nkunda isha mwishika palwa kubifya kwabo. 17Bonsefye amaboko yabo yaletompoka, na mu makufi yabo mulepomponteka. 18Balefwala insalu shabulanda, kabili bakulaikankilafye ku mwenso. Balebeya imishishi ku mitwe yabo, no kulafulika amenso ku nsoni. 19Silifa wabo bakulauposa mu misebo kwati fyabusali, pantu silifa na golide teti fibe ifyakubapokololako pa bushiku Yawe akaba ne cipyu. Tabakamone ukutuusha ku nsala nangu ukwikuta mu nda shabo. Pantu efintu fyalebatwala kukubifya. 20Kale baleitakisha pa mulandu wa fyakuyemfya fyabo ifyamutengo ifyo balebomfya ukupangamo ifipasho fyabo no tulubi twabo ifyabunani. E mulandu wine ndeyalwila ukuti ifi fintu fibe ifyabusali. 21Ine ndeleka abenafyalo ebo bafitape, ndeleka ne mbifi sha bantu mu calo esho shibuule ifyuma fyabo no kufikowesha. 22Ine ndefumyako icinso candi kuli bena, kabili bakulakowesha iŋanda yandi iyo nacindika, na bapupu bakulaingilamo no kuikowesha.
23“Pekanyeni iminyololo, pantu mu calo muli ubupondo, na mu musumba mwiswilefye ubuluku. 24Eco nalaletelamo abantu ababipisha aba mu mishobo ya benafyalo, uleke ebo bese mukulaikala mu mayanda yabo. Nalalenga abantu bamaka baleleka ukuituntumba, elyo bakese abakukowesha incende shabo isho bapepelamo. 25Ilyo icimfulunganya cilebako, bena bakulafwaya icibote nomba awe tabakacimone iyoo. 26Amashamo yakulakonkanafye pa yabiye, na maŋwiŋwi pa maŋwiŋwi yabiye. Bakulapapata kasesema pakuti alebebako ifili nokubako. Bashimapepo tabalemona mafunde yakufunda abantu, na bakalamba bene tabalemona ifyakubapandapo amano. 27Imfumu yakulalooshafye, umwana waiko nao akakupwa ne langulushi lyakupelelwa, na bantu ba mu calo bakulaikankilafye ku mwenso. Ine ndebakanda ukulingana ne fintu ifyo bena bacita, kabili ine ndebapingwilafye ukulingana ne mibeele yabo. Lyena elyo bakashininkisha ukuti kanshi ine nine Yawe.”