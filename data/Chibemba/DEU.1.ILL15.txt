Amashiwi yantanshi
1Aya e mashiwi Mose aebele abena Israeli bonse, ilyo bali mu matololo mu Araba ku kabanga ka mumana wa Yordani. Bali mwiwanga lya Yordani mupepi na Sufu, pakati ka Parani na Tofeli, Labani, Haseloti na Disahabu. 2Ubulendo ukufuma ku Holebu no kuya ku Kadeshi Banea ukupita umusebo wa ku lupili lwa Seiri, lwendo lwa nshiku ikumi limo na bumo (11). 3Pa bushiku bwakutampa umweshi uwalenga ikumi limo na umo (11), mu mwaka walenga amakumi yane (40) elyo Mose aebele abena Israeli fyonse ifyo Yawe amukonkomeshe pali bena. 4Apa ninshi ni panuma yakucimfya imfumu Sihoni iya bena Amoli, iyaleteeka mu Heshiboni. Kabili pa Edilei acimfishepo Ogi, imfumu ya calo ca Bashani iyaleteeka mu Ashitaroti. 5Ku kabanga ka mumana wa Yordani mu calo ca Moabu eko Mose atendekele ukulondolola amafunde.
Alasosa ati, 6“Yawe Lesa wesu atwebele pa lupili lwa Holebu ati, ‘Namwikalisha nganshi pali ulu lupili. 7Kulululeni inkambi. Akuyeni mulungame mu calo ca bena Amoli, na mu ncende shonse isha bena mupalamano babo mu Araba, na mu mpili, na ku kapinda ka ku kuso, mu matololo ya Negebu, na mu lulamba lwa bemba, ukufika na mu calo ca bena Kenani na ku Lebanoni, ukufikafye na ku mumana uukalamba uwa Yufurate. 8Moneni, nimupeela ici calo. Akuyeni mucipoke, pantu e calo Yawe alapile ukuti ali nokupeela ifikolwe fyenu Abrahamu, Isaki na Yakobo, na ku ba mu ndupwa shabo abakakonkapo.’
Mose asala intungulushi
(Ukufuma 18:13-27)
9“Na pa nshita ilya namwebele nati, ‘Cangafya ukulamutungulula nekafye. 10Yawe Lesa wenu, namusandulula icakuti ilelo mufulile nge ntanda sha mu mulu. 11Yawe, Lesa wa fikolwe fyenu, amuleke musanduluke imiku ikana limo (1,000), kabili amupaale ngomo alaile! 12Nomba bushe kwena kuti nasenda shani amafya yenu ne fisendo fyenu, elyo no kupusana kwenu, ine nekafye? 13Kanshi saleni ukufuma mu nko shenu shonse lumo lumo abantu bamo abacenjela, abacindikwa, kabili abamano, pakuti ebo ncite bacilolo benu.’ 14Na imwe mwanjaswike amuti, ‘Ico walanda ukucita, ala cintu icisuma nganshi.’ 15Kanshi na ine epakubuula intungulushi sha nko shenu ishamano kabili ishacindikwa, esho nasonta ukulamutungulula. Shimo shalatungulula abantu amakana, shimbi abantu mu myanda, shimbi abantu mu makumi yasano, shimbi nasho abantu mu makumi. Elyo nasonta na bacilolo bambi abakumona pa nko shenu shonse lumo lumo. 16Napali ilya nshita, ine natile ku ntungulushi shenu, ‘Muleumfwa imilandu ilecitika pakati ka bamunyinenwe, elyo mulepingula bwino no mulinganya. Nangufye umulandu uli pakati ka bena Israeli beka beka nangufye ni pakati ka mwina Israeli no mwinafyalo. 17Tecakwesha kuba na mucishacinani pakupingula umulandu. Bonse mulebalinganya nangu abe shani. Tekwesha kutiina muntu nelyo umo, pantu ubupingushi bwaba na Lesa. Muleleta umulandu onsefye uwamwansha kuli ine, naisa umfwa umo ulolele.’ 18Kabili na pa nshita ilya, nalimwebele fyonse ifyo mwali nokulacita.
Inengu shatumwa
(Impendwa 13:1-33)
19“Nomba ngefyo Yawe Lesa wesu atukonkomeshe, twafumine ku Holebu no kuya ukulungatana ne calo ca mpili ica bena Amoli, mu matololo ayakalamba kabili ayakutiina icibi no kuya fika na ku Kadeshi Banea. 20Elyo natile kuli imwe, ‘Nomba mwafika mu calo ca mpili ica bena Amoli, ico Yawe Lesa wesu aletupeela. 21Moneni, Yawe Lesa wenu namupeela ici calo. Kabiyeni, mucipoke nga fintu Yawe Lesa wa fikolwe fyenu amukonkomeshe. Mwitiina nangu ukutompoka.’
22 “Elyo imwe bonse mwaishile kuli ine no kusosa amuti, ‘Leka tutale tutume inengu, pakuti bakese twebako amashiwi palwa nshila iyingalinga ukupitamo, na palwa misumba ilimo, iyo tuli nokuyamo.’ 23Ine nacimwene ukuti naciwama, eico kanshi na ine nasalile abantu ikumi limo na babili (12) ukufuma kuli cila luko lwenu umuntu umo. 24Nabo epakuya ku calo ca mpili, kabili baya fika na kwishika lya Eshikoli no kulengula. 25Elyo basendako ne fisabo fya muli cilya calo batuletelako, baisa tweba nokuti, ‘Icalo ico Yawe Lesa wesu aletupeela, cintu cafunda nganshi.’
Basangukila Yawe
26 “Lelo imwe tamwalefwaya ukuya muli cilya calo, mwasangukile ifyo Yawe Lesa wenu amukonkomeshe. 27Mwaleisosha mu matenti yenu amuti, ‘Yawe alitupatafye, ico atufumishishe mu Egupto ni kukwisa tuposa mu minwe ya bena Amoli, pakuti batulofye. 28Bushe ni kwi twingaya? Awe ifwe natwikatwa no mwenso. Bamunyinefwe nabatufuupula imitima, batile, “Abantu abekala muli cilya calo, bamaka kabili batali ukutucila. Bena bekala mu misumba iyikalamba iyakuulwa na malinga ayafika na mu mulu. Twamweneko na bena Anaki, ifipokapoka fya bantu.” ’
29“Nomba ine namwebele nati, ‘Mwibatiina, kabili mwitutuma. 30Yawe Lesa wenu ewakulamutungulula, kabili ewakulamulwilako, nga filya fine mwaimwenene na menso yenu ifyo acitile mu calo ca Egupto. 31Kabili nga filya fine mwayimwenene mu matololo ifyo Yawe Lesa wenu amusendele, nga filya wishi asenda umwana wakwe umwaume, mu nshilafye yonse mwaendelemo, mpaka ukwisa fika na pali cino cifulo.’ 32Nomba nangu cali ifyo, nalyo line imwe tamwatetekele Yawe Lesa wenu, 33uwalemutangilila pa bulendo bwenu, mu nshita ya bushiku mu ntumba ya mulilo, elyo akasuba nalyo mwikumbi, pakuti amufwaile icifulo apakucita inkambi no kumulanga umwakuya.
Yawe akanda abena Israeli
(Impendwa 14:20-38)
34 “Ilyo Yawe aumfwile ukuilishanya kwenu, nao alifulilwe. Epakulapa ati, 35‘Tapali nangu umo pali aba bantu ba nkulo ibi uukengila mu calo icisuma ico nalaile ifikolwe fyenu. 36Kanofye Kalebu mwana Yefune, ena eukengilamo. Nkamupeela pamo na ba mu lupwa lwakwe icalo ico aile lengula, pantu alikonka Yawe no mutima wakwe onse.’ 37Pa mulandu wa imwe, Yawe alinkalipile na ine wine no kutila, ‘Na iwe wine Mose tawakengilemo muli cilya calo. 38Lelo kafwa obe, Yoshua mwana Nuni, ena eukengilamo. Mukoseleshe, pantu eukatungulula abena Israeli kukupoka icalo. 39Kabili abana benu abanono, abashilaishiba ifibi ne fisuma, abo mwatile bakabasenda bunkole, ebakengila mu calo, ebo nkapeela icalo no kucipoka ebakacipoka. 40Nomba imwe alulukeni no kubwelelela mu matololo, konkeni umusebo walola kuli Bemba Wakashika.’
Abena Israeli babacimfya ku Homa
(Impendwa 14:39-45)
41“Elyo imwe mwanjaswike amuti, ‘Natubifya kuli Yawe. Tuli nokuyafye ku bulwi, ngefyo Yawe Lesa wesu atukonkomeshe.’ Kanshi onse uwa muli imwe aipangeshe ne fyanso fyakwe nokuya ku bulwi, mwaleti cintu cayanguka ukunina mu calo ca mpili. 42Nomba Yawe epakunjeba ati, ‘Bebe beyanina kukulwa, pantu ine nshabe na imwe. Baleya mucimfya ku balwani benu.’ 43Ine nalimwebele ifyo Yawe anjebele, lelo imwe mwalikene ukumfwa. Mwatalamine ifunde lyakwa Yawe. Na ku cilumba cenu mwaya ingila na mu calo ca mpili. 44Elyo abekalacalo ca mu Amoli bamwishilila nge nshimu, no kumukunkunika, kabili bamupumaula ukumufumya ku Seiri mpaka ku Homa. 45Kanshi na imwe mwabwelele no kulilila kuli Yawe, lelo taumfwile kulila kwenu, nangufye ukukutika kuli imwe iyoo.
Ukululumba kwa bena Israeli mu matololo
(Impendwa 21:4-20; 33:1-49)
46“Eico kanshi, ecalengele ukuti mwikale ku Kadeshi Banea inshiku ishingi, pa nshita iyitali mwaikele kulya.”