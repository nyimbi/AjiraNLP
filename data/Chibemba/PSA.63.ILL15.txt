Ulwimbo lwakwa Davidi ilyo ali mu matololo ya Yuda.
1We Lesa, ala niwe Lesa wandi, ine ndekufwaya,
umutima wandi ulekufuluka,
no mweo wandi ulekukabila,
kwati mushili uwauma ndi umushaba amenshi.
2Ine nalikumona mu cifulo cobe icamushilo,
natamba amaka yobe no bucindami bobe.
3Pantu icitemwiko cobe icishifilwa caliwama ukucila ubumi,
eco na kanwa kandi kakulakulumbanya.
4Nakulakulumbanya ilyo ncili umumi,
na mwishina lyobe nkalaimya amaboko yandi.
5Umutima wandi ukalaipakisha,
ngefyo ucita ku fyakulya ifyanona,
nkalaimba ne nyimbo ishakukulumbanya.
6Ilyo ndala pa musengele wandi ine ndakwibukisha,
no kutontonkanya pali iwe ubushiku bonse.
7Pantu niwe ungafwa lyonsefye,
mu mapindo yobe emo ine nyimbila inyimbo shansansa.
8Umweo wandi wakonena muli iwe,
no kuboko kobe ukwa ku kulyo ekuntungilila pakumpususha.
9Lelo abafwaya ukulofya umweo wandi bakabalofya,
bena bakatelemukila mu calo ca bafwa.
10Bakafwila ku lupanga,
ne mimbulu ikalya ifitumbi fyabo.
11Lelo imfumu ikasansamukila muli Lesa,
na bonse abalapa mwishina lwakwa Lesa bakamulumbanya,
pantu utunwa twa babepa ubufi tukacilikwa.