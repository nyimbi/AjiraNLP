Yawe alaya ukulubula abantu bakwe
1Pa mibundo mulelomba imfula kuli Yawe.
Ni Yawe euleta amakumbi,
eupeela ne mfula ku bantu,
no kulamesha ifintu mu mabala ya muntu onse.
2 Utulubi twakupendwilako pa ŋanda tusosa ifyabufi,
Bakabuka nabo bufifye babepa,
balongola ifiloto ifyabufi,
bacushafye abantu pakubeba ukuti baleteka imitima.
Kanshi e mulandu wine abantu bendelafye icendende nge mpaanga ishaluba.
Abantu balacula, pantu tabakwata kacema.
3“Ine nimfulilwa bakacema,
no kubakanda nalaswa mbakande bakateeka.
Pantu Yawe umwine wa fita akalasunga aba ŋanda yakwa Yuda,
bakaba nga bakabalwe abamaka abakulwilapo inkondo.
4Ku Yuda ekukafuma umo uwakuba nge libwe lya petungi,
no wakuba ngo lupopo ulwakwikasha itenti,
uwakuba ngo buta bwakulwilako inkondo,
emukafuma intungulushi shimbi shonse.
5Abena Yuda bakacimfya kwati bashilika abalenyantauka pa balwani babo,
kwati balenyantauka mu mitapashi ili mu misebo.
Bakalwa inkondo pantu Yawe aba nabo,
bakacimfya na balya bene balwani bendela pali bakabalwe.
6“Ine nkapeela aba ŋanda yakwa Yuda amaka,
nkapususha aba ŋanda yakwa Yosefu.
Nkababwesesha kuno kumwabo,
pantu ine nimbalangulukilako.
Bakaba kwati ine nshabalulile,
apo ine nine Yawe Lesa wabo,
kanshi nkalabasuka.
7Abena Efulemu bakaba nge mpalume,
bakalasansamuka nga bantu abanwene umwangashi.
Abana babo bakamona,
no kusansamuka nabo bakalasansamuka,
bakalanga ne nsansa pakumona ifyo baampana na Yawe.
8“Ine nkabetila mu munsoli,
kabinge nkabalonganya pamo,
pantu ine nkabalubula,
nkabafusha nga filya fine bafulile kale.
9Nangu ine nabasalanganishisha mu mishobo ya benafyalo,
lelo kwena bakulanjibukisha mulya mwine baba mu fyalo fya kutali.
Bakapusuka pamo na bana babo, no kubwelela bakabwela bonse.
10Nkabafumya mu calo ca Egupto
no kubalonganya ukufuma mu calo ca Asiria.
Nkababwesesha ku Gileadi na mu Lebanoni mwine,
mu calo mukabula na pakwikala.
11Bakabuka bemba uwayafya,
na matamba pali bemba yakatalala.
Amatenga yonse aya mu mumana wa Nailo yakakama.
Icilumba ca bantu ba mu Asiria cikapwa,
na maka ya nkonto ya bufumu bwa mu Egupto yakapita.
12Nine ne Yawe nkalakosha abantu bandi,
na mwishina lyandi emo bakalaendela.”
Efyasosa Yawe.