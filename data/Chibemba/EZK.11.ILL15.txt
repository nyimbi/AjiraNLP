Ubupingushi bwakwa Yawe pa ntungulushi sha bena Israeli
1Umupashi walinjimishe no kuntwala ku mpongolo iyabela lwa ku kabanga ka ŋanda yakwa Yawe. Kulya kwine eko nasangile nabeminina abaume amakumi yabili na basano (25), ninshi pali na Yasania mwana Asuri, na Pelatia mwana Benaya, abo bene babili ebali intungulushi sha bantu.
2Yawe nao anjeba ati, “We mwana wa muntu, aba e bantu ababi, abapanda abantu amano ayakucita ifyabipa muli uno musumba. 3Bena batila abati, ‘Bushe inshita yakukuula amayanda taili mupepi? Pantu uno musumba ulifye nge nongo iyakwipikamo, na ifwe tuli nga inama mukati kaiko.’ 4Kanshi iwe we mwana wa muntu, ala sesema pali bena, basesemene.”
5Elyo Umupashi wakwa Yawe waikile pali ine no kwisa njeba ati, “Ifi efyasosa Yawe. Imwe mwe ba ŋanda yakwa Israeli, ala ine nalishiba ifyo imwe mulanda, nefyo mutontonkanya ukucita. 6Imwe mwalipaulula abantu muli uno musumba, na mu misebo yauko mwaisulafye ifitumbi fya bantu.
7“Eico kanshi ifi efyo Imfumu Yawe ilesosa, aiti, ‘Uno musumba waba ni nongo iyili peshiko, ne nama bantu abo mwaipaulula. Nomba ine nalamutamfyamo. 8Imwe mulatiina ulupanga, no lupanga elo nalaletamo, efyasosa imfumu Yawe. 9Nalamutamfyamo muli uno musumba, nalamuposa mu minwe ya benafyalo pakumukanda. 10Balamwipaila muno mwine ku lupanga, kabili nkamucitila ubupingushi na mu mipaka ya calo ca Israeli. Lyena elyo mwalashininkisha ukuti kanshi ine nine Yawe. 11Uno musumba tawabe inongo yenu iyoo nangu imwe ukuba inama muli iyi nongo. Ine nkamucitila ubupingushi mu mipaka ya calo ca Israeli. 12Epakuti mushininkishe ukuti kanshi ine nine Yawe, pantu tamukonka ifipope fyandi nangu ukusunga amafunde yandi. Lelo imwe mukonka imbela sha mishobo iyamushinguluka.’”
13Nomba kutifye cilya ndesesema, awe Pelatia mwana Benaya apona panshi, no kufwa afwa. Na ine nakontamika icinso panshi ubukupeme, napunda ne shiwi ilikalamba nati, “Owe, we Mfumu Yawe, bushe walaipayafye abena Israeli bonse ukwabula ukushapo no wakushimika?”
Yawe alaya bankole icipangano cipya
14Ishiwi lyakwa Yawe lyaishile kuli ine, 15aliti, “We mwana wa muntu, abantu abekashi ba mu Yerusalemu ebalanda palwa bamunonko na bantu bobe aba muli bunkole, aba mu ŋanda yonse iyakwa Israeli, abati, ‘Yawe alibatamfya, ne calo ici nomba capeelwa kuli ifwe kukuba icuma cesu.’
16“Kanshi uye ulande auti, ‘Ifi efyo Imfumu Yawe asosa ifyakuti, nangu nabasalangenye ukutali pakati ka mishobo imbi na pakati ka fyalo, lelo pali ino nshita nine naba icifulo cabo icamushilo mu fyalo umo baya ikala.’
17“Kanshi sosa auti, ‘Ifi efintu Imfumu Yawe alesosa ati, nkabalonganya ukufuma mu mishobo na mu fyalo umo nabasalanganishisha no kubabwesesha icalo ca Israeli. 18Bakabwelela muli ici calo kabili bakesa fumyamo fyonse ifyamakankamike no tulubi twamuselu.’ 19Ine nkabapeela umutima umbi uwaololoka no kubika umupashi uupya muli bena. Nkafumya muli bena umutima wa libwe no kubikamo umutima uwa munofu. 20Lyena bakalasunga amafunde yandi, no kulanakila ifipope fyandi fyonse bwino bwino. Lyena elyo bakaba abantu bandi, na ine nkaba Lesa wabo. 21Nomba abantu abatemwa ukulapepa ifimpashanya ifyabunani no tulubi utwamuselu, awe bena nkalabalimuna palwa micitile yabo. Efyasosa Imfumu Yawe.”
Ubucindami bwakwa Lesa bwafumamo mu Yerusalemu
22 Elyo bakerubi balitampile ukupupuka, ne mipeto ine yabakonka. Ubucindami bwakwa Lesa wakwa Israeli bwali pa mulu wabo. 23Ubucindami bwakwa Yawe epakufumamo mu musumba, bwaya iminina na pa lupili ulwabela lwa ku kabanga ka musumba. 24Kabili mu cimonwa mwine Umupashi wakwa Yawe wanjimya, ambwekesha na kuli bankole banandi mu calo ca Babiloni, awe ne cimonwa e mipwile. 25Na ine epakulaebako bankole banandi ifintu fyonse ifyo Yawe anangile.