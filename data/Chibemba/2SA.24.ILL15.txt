Davidi apenda abantu babulwi
1Kabili ubukali bwakwa Yawe bwabwekeshepo ukwisa pa bena Israeli. Awe aluminisha Davidi pakuti abaletelele, amweba ati, “Ima kabiye uye penda abena Israeli elyo na bena Yuda.” 2Elyo Davidi epakweba Yoabu ne ntungulushi sha fita fyali nankwe ati, “Ima kabiyeni piteni mu nko shonse isha bena Israeli ukufuma ku Dani ukufika ku Beresheba no kupenda abantu pakuti njishibe bali banga.” 3Lelo Yoabo nao ayasuka imfumu ati, “Shi Yawe Lesa obe engafushishako impuka, ukuti shibe imiku umwanda umo (100). Kabili epakulenga na menso yakwa shikulu imfumu yamone ici. Nomba cinshi shikulu imfumu yandi ilefwaila ukucitila ici cintu?” 4Awe imfumu yapatikisha Yoabu ne ntungulushi sha fita, baima baya mukupenda abantu bonse aba mitundu ya bena Israeli.
5Panuma yakwabuka umumana wa Yordani, bacita inkambi mupepi na Aroeli, ku musumba uwabela ku kapinda ka ku kulyo, uwabela pakati ka mukonko, elyo bayapita ku Gadi no kutwalilila ukuya ku Yaseri. 6Elyo baya ku Gileadi na ku calo ca Talitimu Hodishi, na ku Dani Yani no kushingulukila na ku Sidoni. 7Kabili baile ukulungama ku musumba we linga wa Turi elyo na kuli yonse imisumba ya bena Hifi na bena Kenani. Mukulekelesha elyo baile ku Beresheba mu matololo ya Negebu mu calo ca bena Yuda.
8Cilya bapwa ukupitana mu calo conse pa myeshi pabula ne nshiku amakumi yabili (20) babwelelamo ku Yerusalemu. 9Yoabu nao apeela ku mfumu impendwa ya bantu abo bapendele. Mu bena Israeli ababulamba bali amakana imyanda cine konse konse (800,000), abena Yuda nabo bali amakana imyanda isano (500,000) abengabomfya ulupanga.
10Davidi aumfwile umutima wakunta panuma yakupenda abantu ababulamba. Elyo asosa kuli Yawe ati, “Ine nimbifya apakalamba paco ncitile. Nomba we Yawe, nakupapata, fumya umulandu uyu pa mubomfi obe, pantu ico ncitile cabuwelewele.” 11Ilyo Davidi ashibwike mu lucelo lwakonkelepo, kwafuma ishiwi kuli Yawe ukweba Gadi kasesema, kamona wakwa Davidi aliti, 12“Kabiye kebe Davidi auti, ifi efyo Yawe asosa ati, ‘Nalakupeela ifya kusalapo fitatu. Salapo cimo ico ulefwaya, ico mfwile ukucita kuli iwe.’” 13Kanshi nao Gadi epakuya kuli Davidi no kumweba ati, “Bushe ulefwaya pa myaka itatu kukese icipowe mu calo? Nangu pa myeshi itatu ukalefulumukafye abalwani bobe ilyo bakukonka lunkwa lunkwa? Nangu ukuti icikuko pa nshiku shitatu cikese onaula icalo cobe? Kanshi nomba tontonkanya, unjebe icakuya eba uuntumine.” 14Elyo Davidi ayasuka Gadi ati, “Awe kwena ndi uwacucutika nganshi. Shi katuibikefye mu minwe yakwa Yawe, pantu uluse lwakwe lukalamba nganshi. Lelo mwileka mponene mu minwe ya bantunse.”
15Kanshi Yawe epakutuma icikuko pa bena Israeli, ukufuma pali lulya lucelo ukushinta na pakupwa kwa nshita iyapiminwe. Abantu abafwile ukufuma ku Dani ukufika na ku Beresheba bali amakana amakumi cine lubali (70,000). 16Lelo ilyo malaika atambalike ukuboko pa Yerusalemu kukuonaula, Yawe nao epakulangulukila abantu pa mulandu wa macushi. Aeba malaika uwaleipaya abantu ati, “Capwa! Bwesha ukuboko kobe.” Ninshi malaika wakwa Yawe ali pa lubansa lwakutwilapo ulwakwa Arauna umwina Yebusi.
17Ilyo Davidi amona malaika uwaleipaya abantu, asosa kuli Yawe ati, “Ala ne wabifishe nine no kulufyanya. Lelo aba ni mpaangafye. Ni finshi bacitile? Uleke ukuboko kobe kube pali ine no lupwa lwandi.”
Davidi akuula ubulambo
18Pa bushiku bwine ubu, Gadi aile kuli Davidi nokutila kuli ena, “Ima kabiye mukukuulila Yawe ubulambo pa lubansa lwakutwilapo ulwakwa Arauna umwina Yebusi.” 19Davidi nao epakuya, pamo ngefyo Yawe akonkomeshe ukupitila muli Gadi. 20Ilyo Arauna alolesha no kumona imfumu na bantu baiko baleisa kuli ena, afumina panse no kukontama pa cinso ca mfumu, ashimpa ne mpumi panshi.
21Elyo Arauna asosa ati, “Mulandu nshi shikulu imfumu yaishila ku mubomfi wenu?” Davidi nao ayasuka ati, “Naisa kukushita ulubansa lobe ulwakutwilapo, apakuti tukuulile Yawe ubulambo, pakuti icikuko cipwe ku bantu.” 22Awe Arauna ayasuka Davidi ati, “Shi, shikulu imfumu yandi naibuule icaisekesha no kutuula kuli Yawe. Moneni iŋombe ishilume ishi, ishakutuula ilambo lya cakoca. Kabili moneni imilando yakutwilako elyo na makoli ya ŋombe aya, e nkuni. 23Moneni fyonse ifi, mwe mfumu, Arauna apeela kuli imwe.” Elyo kabili asosa ati “Shi Yawe Lesa obe engapokelela ilambo lyobe.”
24Lelo imfumu yayasuka Arauna aiti, “Iyoo ine ndefwayafye ukushita. Ine nshilefwaya ukutuula ku mfumu Lesa wandi amalambo yakoca ayo nshishitile iyoo.”
Kanshi Davidi epakushita ulubansa lwakutwilapo. Ashita ne ŋombe ishilume no kulipila indalama amashekeli amakumi yasano (50) aya silifapali fyonse. 25Davidi akuulile Yawe ubulambo kulya no kutuula amalambo ya cakoca na yakwampana. Elyo Yawe aumfwile amapepo mwipunda lya calo, ne cikuko pa bena Israeli capwa.