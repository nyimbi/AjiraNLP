Amashiwi ayakulondolola pali ici citabo
Icitabo cakwa Daniele calembelwe pali ilya nshita Abayuda bapitile mu kucula ukwabipisha nganshi ilyo bali mu minwe ya mfumu iyishaishibe Lesa. Kalemba wa ici citabo abomfeshe ifimonwa elyo no kulondolola ifyacitike kunuma pakuti akoseleshe abantu bakwate isubilo ilyakuti Lesa umwine wa maka yonse akonaula amaka ya iyi mfumu iyishamwishiba, akabweseshe no buntungwa ku bantu bakwe.
Ici citabo cakwata ifipande fibili. (1) Icantanshi cilondolola pafyo Daniele pamo na banankwe abo basendelwe nabo muli bunkole baishile kwata ukucimfya abalwani babo ukupitila mu citetekelo cabo muli Lesa elyo no kumumfwila. Fyonse ifyalembwa ni filya fyacitike mu nshita abena Babiloni pamo na bena Pesia bakwatishe amaka yakuteeka. (2) Icabubili ca pa fimonwa ifyo Daniele alemona, ifyo, ukupitila mu fyakumwenako, fyalelangisha ukwima no kuwa kwa buteko bwa shamfumu ifyalekana lekana ukutendekela ku bena Babiloni ukushintafye na kuli kateeka uushaishibe Lesa. Kabili asobele ukufumishiwapo kwa mfumu iyishaishibe Lesa, no kucimfya kwa bantu bakwa Lesa. Ifi fipande fyonse fibili ifyakwa Daniele fibombela capamo ukulangisha Lesa nga eka uwamaka yonse pa bubumbo na pa bumi bwa bantu. Ici cine ecalenga nokuti ici citabo cipeele isubilo no kutalalikwa ku bantu bakwa Lesa abateekwa ne mishobo imbi ishishicindika Lesa.
Imilandu yatantama ifi
Umweo wakwa Daniele 1:1—6:28
Daniele na banankwe batatu 1:1-21
Daniele ne cimonwa cakwa Nebukadinesa 2:1-49
Abanankwe batatu na Nebukadinesa 3:1-30
Icimonwa cabubili icakwa Nebukadinesa 4:1-47
Ukuwa kwa bufumu bwa bena Babiloni 5:1-31
Daniele ne mfumu Dariusi 6:1-28
Ifimonwa fyamwene Daniele 7:1—12:13
Icimonwa ca finama fine 7:1-28
Icimonwa ca sukusuku wa mpaanga na sawe 8:1-27
Ukupapata kwakwa Daniele 9:1-27
Icimonwa ca bufumu bwa ku kuso no bwa ku kulyo 10:1—11:45
Inshita shakulekelesha 12:1-13