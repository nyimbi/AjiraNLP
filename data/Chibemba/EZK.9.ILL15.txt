Mu cimonwa Esekieli asangwako uko Yawe alekanda Yerusalemu
1Kabili ine nalyumfwile uko apundile mwishiwi likalamba ati, “Leteni bamalonda ba musumba, aleni iseni kuno. Cila muntu ese ne fyanso mu minwe yakwe.” 2Awe apopene abaume mutanda batula na ku mpongolo ya pamulu, iyabela ku kapinda ka ku kuso, bonse umo umo baisa ne fyanso ifikali, ninshi balipo no mwaume umo uwafwele insalu ishabusaka kabili ishatelela, wena ninshi nakwata ne fyakulembelako. Awe bonse baisa iminina lubali lwa ku bulambo bwa mukuba.
3Elyo ubucindami bwakwa Lesa wakwa Israeli bwafuma pa mulu wa bakerubi apo bwali, no kuya ku lubansa lwa ŋanda yakwa Yawe. Yawe epakwitapo uwafwele insalu ishabusaka uwakwete ne fyakulembelako, ati, 4“Kabiye, kapitane mu musumba onse uwa Yerusalemu, uye ulelemba icishibilo pa mpumi sha bantu bonse abalelanguluka no kulalila pa mulandu wa fyabunani ifi fyonse ifilecitika muli uno musumba.”
5Kabili naumfwa uko Lesa aleeba abo bambi ati, “Mukonkeni, pitaneni mu musumba, mwipayemo abantu. Tecakwesha kushapo nelyo umo, tekwesha ukulangulukila umuntu iyoo. 6Mwipayefye bonse abakote, abalumendo, abakashana, na banyinabo kumo kwine na bana babo. Nomba bonse abalembelwe icishibilo pa mpumi shabo, bena mwiesha kubakumyamo. Tampileni kuno kwine ku ncende yandi iyamushilo.” Kanshi nabo epakutampila pa bakalamba abaiminine ku ntanshi ya ŋanda yakwa Yawe.
7Kanshi epakubeba ati, “Kowesheni ino ŋanda. Mu mansa yaiko isushenimo ifitumbi fya bantu. Aleni kabiyeni.” Kanshi nabo epakutampa ukwipaya abantu mu musumba. 8Ilyo baleipaya abantu, nashala njimininefye neka. Awe nawa nalosha icinso panshi nalalila nati, “We Mfumu Yawe, bushe kanshi uku ekufulilwa umusumba wa Yerusalemu, ukwakuti walaipayafye aba abena Israeli bonsefye muli cino calo?”
9Nao anjasuka ati, “Aba mu ŋanda yakwa Israeli na Yuda ala bali no mulandu, pantu balibifya apakalamba. Balipaulula abantu muli cino calo, kabili na muli uno musumba wine mwalisula ulufyengo. Bena batilafye abati, ‘Yawe alifumyako amano kuli cino calo cesu. Yawe tatumona iyoo.’ 10Eico na ine wine ne Lesa nshashepo nangu umo, nshalangulukilepo muntu iyoo. Ine ndebacitafye ukulingana nefyo cila muntu acita.”
11Elyo uyo muntu uwafwele insalu ishabusaka, uwakwete ne fyakulembelako, abwela na mashiwi ati, “Napwisha ukubomba ifyo mwali munkonkomeshe.”