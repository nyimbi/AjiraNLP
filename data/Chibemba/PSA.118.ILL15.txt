1 Akutoteleni Yawe, pantu musuma,
ne citemwiko cakwe ca pe na pe!
2Lekeni abena Israeli baletila,
“Icitemwiko cakwe ca pe na pe.”
3Lekeni aba mu ŋanda yakwa Aroni baletila,
“Icitemwiko cakwe ca pe na pe.”
4Lekeni na bantu abakwatila Yawe akatiina baletila,
“Icitemwiko cakwe ca pe na pe.”
5Ilyo ine nali mu macushi nakuutile mutuule kuli Yawe,
nao aŋumfwa andubulako.
6Yawe aba na ine, ine nshakatiine kantu nakalya.
Nga cinshi ico umuntu engancita?
7Yawe aba na ine, ena eungafwilishako,
nkalatamba abalwani bandi uko balecimba.
8Caliwama ukufisama muli Yawe,
ukucila ukucetekela mu muntu,
9Caliwama ukufisama muli Yawe,
ukucila ukucetekela mu ntungulushi.
10Imishobo yonse yalinshingile,
lelo kwishina lyakwa Yawe, ine nalibalofeshe!
11No kunshinguluka yanshingulwike konse konse,
lelo kwishina lyakwa Yawe, ine nalibalofeshe.
12Yanshingulwikefye kwati ni nshimu,
lelo yalebilima ngo mulilo uleoca insansu no kushima bwangu,
kwishina lyakwa Yawe, ine nalibalofeshe!
13Abalwani bansunkile na maka kabili nali mupepi no kuwa,
lelo Yawe ena alingafwilisheko.
14Ala Yawe e maka yandi kabili e lwimbo lwandi,
kabili asanguka e pusukilo lyandi.
15Umfweni utupundu twansansa no twakucimfya
uto tuleumfwika mu matenti ya bololoke, baleti,
“Ukuboko kwa kulyo kwakwa Yawe ekwacitile ifi fintu ifyabulamba!
16Ukuboko kwa ku kulyo ukwakwa Yawe nakusumbulwa mu mulu.
Ukuboko kwa ku kulyo kwakwa Yawe ekwacitile ifi fintu ifyabulamba!”
17Ine nshafwe, lelo ndi umumi,
kabili epakuti ndeshimika ifyacita Yawe.
18Nangu Yawe ankandile nganshi,
lelo talekele ukuti mfwe nakalya.
19Njiswileniko impongolo shabololoke,
muleke nyingile pakuti mpeele amatotelo kuli Yawe.
20Iyi e mpongolo yakwa Yawe,
iyakwingililapofye abololoke beka!
21Ine nkakupeela amatotelo, pantu ine walinjaswike.
Kabili wasanguka ipusukilo lyandi.
22Ilibwe ilyo bakakuula basuulile,
kabili elyaisa ba ilyakwikasha petungi.
23Yawe ewacita ifi,
kabili cakupapa kuli fwe baleimwena.
24Buno e bushiku ubo Yawe apanga,
kanshi natuleyangamo ne nsansa.
25Wingatupusushako we Yawe twapapata!
We Yawe, twapapata leka tulekwata ishuko!
26Abe uwapaalwa uyu waisa uo Yawe atuma.
Ukufuma mu ŋanda yakwa Yawe emo tulemupaalila!
27Yawe e Lesa,
ewalenga ukuti ulubuuto lwakwe lulebalikila pali ifwe.
Ikateni imisambo mu minwe mutampe ukusefya,
pakwenda mu milongo mulefika ku nsengo sha bulambo.
28Niwe Lesa wandi, kabili nakulakutotela,
niwe Lesa wandi, kabili nakulakutatakula.
29Akutoteleni Yawe, pantu musuma,
ne citemwiko cakwe ca pe na pe!