Yesu afusha imikate umuku wabubili
(Mateo 15:32-39)
1Muli shilya shine nshiku, nakabili kwaishile longana ibumba ilikalamba. Nomba tabakwete cakulya. Yesu epakwita abasambi bakwe alabeba ati, 2“Nalangulukila aba bantu, pantu twaikala nabo nomba inshiku shaba shitatu, elyo ne cakulya tabakwete. 3Nga nati mbaleke babwelelemo kumwabo ne nsala, balefwa ulushile mu nshila, pantu bamo bafumine ukutali.” 4Abasambi bakwe bamwasuka abati, “Bushe ni kwi muno matololo umuntu engafumya imikate iyakulisha aba bantu?” 5Nao abepusha ati, “Bushe mukwetepo imikate inga?” Nabo abati, “Cine lubali.”
6Elyo aeba ibumba ukwikala panshi. Abuula imikate cine lubali, atasha Lesa, elyo amokaula, apeela na basambi bakwe ukuti baakanye ibumba. Awe nabo efyo bacita. 7Kabili bakwetepo no tusabi tumo utunono, nato ilyo atashishapo Lesa, aeba abasambi bakwe ukuti nato batwakanye ku bantu. 8Awe balya no kwikuta baikuta. Elyo balonganya ifipandwa ifyasheleko, baisusha imiseke cine lubali. 9Kanshi abalileko bali nalimo amakana yane. Elyo Yesu asalanganya abantu. 10Awe apopene aingila na basambi bakwe mu bwato, baya na ku calo ca Dalamanuta.
Abafalise bafwaya icishibilo cacipeshamano
(Mateo 16:1-4)
11Kabili Abafalise balishile, batampa ukubikana ifikansa na Yesu kukumwesha. Balamweba ukuti acitepo icipeshamano cimo icakulanga kuti aba na Lesa. 12Awe aisha no mweo nganshi mu mutima wakwe, ati, “Cinshi ico abantu ba ino nkulo balefwaila icishibilo cacipeshamano? Ndemweba icine cine abantu ba ino nkulo tabakamone cishibilo nakalya.” 13Awe abasha, aingila na mu bwato, bayabukila na kwishilya.
Cenjeleni ku Bafalise na bena Herodi
(Mateo 16:5-12)
14Abasambi balilabile ukusenda imikate, balifye no mukate umo mu bwato epela. 15Elyo Yesu alabasoka ati, “Mulecenjela, muleisopa ku ntutumushi ya Bafalise na ku yakwa Herodi.” 16Nabo epakulalanshanya abati, “Ico alandila ifyo nico tushikwete mukate.” 17Yesu nao aishiba ifyo balelanda, elyo abepusha ati, “Cinshi ico mulelandila amuti, tatukwete mukate? Bushe kanshi na nomba tamulatesha no kwiluka tamulailuka? Bushe kanshi imitima yenu icilifye iyaumalala? 18Bushe kanshi mwaba na menso ayashimona na matwi ayashumfwa? Bushe kanshi tamwibukisha? 19Ilyo namokawilile abantu amakana yasano imikate isano, bushe ifipandwa fyasheleko mwaiswishe imiseke inga?” Nabo bayasuka abati, “Ikumi limo na ibili.” 20Kabili Yesu ati, “Nga ilyo namokawilile abantu amakana yane imikate cine lubali, bushe ifipandwa fyasheleko mwaiswishe imiseke inga?” Nabo bayasuka abati, “Cine lubali.” 21Elyo abeba ati, “Bushe cine na nomba tamulailuka?”
Yesu aposha impofu ku Betisaida
22Ilyo bafikile ku Betisaida, abantu bamo baletele impofu kuli Yesu. Balamupapata ukuti aikumye. 23Yesu aikata impofu pa kuboko, aifumisha kunse ya mushi. Elyo aipaala amate pa menso, aitambalikilapo na maboko aipusha ati, “Bushe wamonapo cimo?” 24Umuntu ainuna amenso ati, “Namona abantu, nomba bali nge miti iyileendauka.” 25Elyo nakabili amufimba pa menso ne cisansa cakwe. Elyo amenso yakwe yaisuka, atampa no kumona, alamona ifintu fyonse bwino bwino. 26Yesu epakumweba ati, “Nomba iwe lungamafye kumobe, wibwelela muli uyu mushi.”
Petelo asosa ukuti Yesu e Kristu
(Mateo 16:13-20; Luka 9:18-21)
27Yesu na basambi bakwe baimine baile ku mishi ya ku Kesalia Filipi. Mu nshila Yesu alaipusha abasambi bakwe ati, “Bushe abantu batila nine ani?” 28Nabo bamwasuka abati, “Bamo batila ni Yoani Kabatisha, bambi nabo batila ni Eliya, bambi nabo bena batila ulifye umo pali bakasesema.” 29Elyo abepusha ati, “Nga imwe mutila nine ani?” Petelo amwasuka ati, “Niwe Kristu.” 30Elyo abakonkomesha ati, “Tecakwesha ukwebako umuntu nelyo umo ukuti nine Kristu.”
Yesu asobela amacushi ne mfwa yakwe
(Mateo 16:21-28; Luka 9:22-27)
31Kabili Yesu atendeka ukulabafunda ati, “Umwana wa muntu ali nokuculisha nganshi. Abakalamba na bashimapepo bacindami na bakafundisha bamafunde bakamusuula no kumwipaya. Lelo mu bushiku bwalenga shitatu akabuuka.” 32Abalondolwela fyonse ifi bwino ukwabula ukufisa nangu kamo. Elyo Petelo amufumyapo, alamukalipila. 33Nomba Yesu ena apilibuka, alolesha na pa basambi bakwe, alakalipila Petelo ati, “Kabiye uko we Satana we! Pantu imitontonkanishishe yobe teyakwa Lesa, yabuntunsefye!”
Ifili nokucita umuntu uulefwaya ukukonka Yesu
(Mateo 10:38-39; 16:21-28; Luka 9:23-27)
34Elyo Yesu aita ibumba lya bantu pamo na basambi bakwe, alabeba ati, “Umuntu nga alefwaya ukulankonka, aleikaanya umwine, alesenda umusalaba wakwe, elyo alenkonka. 35Pantu uyo onse uufwaya ukupususha umweo wakwe, akaulofya. Lelo uyo onse uulofya umweo wakwe pa mulandu wa ine na pa mulandu wa Mbila Nsuma, ena akaupususha. 36Bushe umuntu kuti amwenamo nshi, nga cakuti anonka ifyuma fyonse ifya pano calo elyo alufishapo umweo wakwe? 37Nga cintu nshi umuntu engapeela icingalinga ukukabusha no mweo wakwe? 38Pantu onse uwakwatila ine nsoni na mashiwi yandi, muli ino nkulo ibi kabili iyatalama, Umwana wa muntu nao akamukwatila insoni ilyo akesa no bucindami bwakwa Wishi pamo na bamalaika bamushilo.”