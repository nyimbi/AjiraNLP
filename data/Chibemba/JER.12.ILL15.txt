Yeremia aipusha Yawe
1We Yawe, iwe lyonse uli mulungami nga naleta umulandu kuli iwe,
nomba ine ndi ne cipusho cimo palwa mulinganya.
Bushe kwena cinshi ico abantu ababi bakwatila ishuko?
Mulandu nshi incenjeshi sha bantu shikalila ku matwi tondolo?
2Iwe niwe ubalimba nge miti, nabo bamena imishila,
balakula, basuka balatwala ne fitwalo.
Ukulanda lyonse balanda pali iwe,
nomba waba ukutali ne mitima yabo.
3Nomba ine we Yawe, walinjishiba,
ulamona nefyo ine ncita,
walishiba nefyo ine nakutemwa.
Lelo aba bantu ubatintanye nge mpaanga isho baletwala kukwipaya,
ubapatulule, isuke ne nshita yakubepailapo ifike.
4Bushe icalo cikafika lilali mukuloosha,
no kuma kwa fyani mu mabala yonse?
Pa mulandu wa bubifi bwa baikalamo,
inama shilefwa, ne fyuni nafyo filefwila kumo,
pantu bena basosa ukuti ena takeshibe ifyo tucita.
Yawe nao epakwasuka
5“Nga iwe Yeremia, ilyo ulebutuka na benda panshi,
nabo bakulenga ukunaka,
nga kuti wacimfya shani bakabalwe?
Nga cakuti ulawa mu calo icatambalala,
nga nomba cikaba shani ilyo ukaba mu mishitu ya Yordani?
6Ala na bamunonko bene, aba mu lupwa lobefye,
nabo nabakwalukila, bali pamo nabalekulwisha.
Kanshi iwe wilabacetekela,
nangulafye bengalalanda amashiwi ayasuma kuli iwe.”
Yawe alanguluka pa mulandu wa bantu bakwe
7“Ine nomba nimfumyako amano ku bantu bandi,
ine ninsuulako ku bantu ba mushobo uo ne mwine naisalile.
Abantu abo ine natemwa,
nimbaposa nomba ku balwani babo.
8Abantu bandi abo ne mwine naisalila bali nge nkalamo mu mpanga,
no kumbulumina bukali bukali,
kanshi na ine epakubapata.
9Bushe te bantu bandi abo ne mwine naisalila,
ebali nge kubi ilyo bashingulwike ku fyuni ifiswango?
‘Aleni iseni imwe mwe finama ifya mpanga fyonse,
longaneni muipakisheko amaliila.’
10Bakacema abengi nabonaula ibala lyandi ilya myangashi,
nabanyantaula amabala yandi,
icalo candi icawamisha nabacisangula amatololo.
11Nabacisangula amatololo,
na ine ndetambafye ifyo conaike.
Icalo conse cisangwike amatololo aya cililishi,
no wakusakamanako takuli.
12Mu milundu yonse iya mu matololo abakonaula nabafika,
beshile kukutapa cino calo.
Pantu ulupanga lwakwa Yawe luleonaula,
tamuli nangu umo uwakuti aiikalile ku matwi tondolo.
13Abantu bandi bakulatanda iŋanu,
nomba myungafye eyo bakulaseepamo,
bakulabombesha pa maka, nomba kulaicushafye.
Ifisabo fyabo fyakulabaletele nsoni,
pa mulandu wa cipyu candi icikali.”
Yawe alaya abapalamana na bena Israeli
14Ifi efyasosa Yawe ati, “Kuli bonse bantu ababi abapalamana na bena Israeli, abo abonaula icalo ico ne mwine napeela abantu bandi abena Israeli, abo bantu ine nkabafumyamo mu fyalo fyabo, bakaba ngo muti uo banukula, nkafumyamo aba mu ŋanda yakwa Yuda. 15Abena mupalamano babo ilyo ine nkabatwala kumbi, elyo nkababelelako uluse. Imishobo ya bantu yonse umo umo ine nkaibwesesha mu fifulo ifya mu fyalo fyaiko. 16Abo bantu nga basekelela ipepo lya bantu bandi, no kulapa nga balalapa abati, ‘Mu cishinkafye cakwa Yawe uwamweo,’ baleka no kulalapa Baali nga filya fine bafundileko na bantu bandi, ninshi lyena nabo bene bakapeelwa icifulo cimo pamo na bantu bandi. 17Lelofye abantu ba mushobo umo nga tabakalembeela, awe lyena ninshi nkabafumyamo mu cifulo cabo, no kubalofya nkabalofya.” Ifi efyasosa Yawe.