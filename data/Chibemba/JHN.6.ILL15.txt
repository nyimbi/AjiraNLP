Yesu afusha imikate
(Mateo 14:13-21; Mako 6:30-44; Luka 9:10-17)
1Ilyo ifi fyapita, elyo Yesu ayabukile kwishilya lya bemba wa Galile, uo beta nokuti bemba wa Tibelia. 2Ibumba lya bantu ilikalamba lyamukonka, ico lyalemona ifishibilo alecita pakuposha abalwele. 3Yesu anina ulupili, epo aikala na basambi bakwe. 4Kanshi califye mupepi ne Pasaka inshikunkulu ya Bayuda iya Cakucilila. 5Cilya ibumba lya bantu lileisa uko ali, elyo aipusha Filipo ati, “Bushe ni kwi twingashita imikate iyakuti abantu balye?” 6Asosele ifi kukumweshafye, lelo umwine alishibe ifyo ali nokucita. 7Filipo amwasuka ati, “Pakutifye cila umo akwateko akapandwa, kano ninshi mwashita imikate ya pa ndalama imyanda ibili.” 8Umusambi wakwe umo, Andele, munyina kwa Simoni Petelo, aeba Yesu ati, 9“Kuno kuliko akalumendo kakwete imikate isano ne sabi libili. Nomba kuti fyabomba nshi ku bantu bafula ifi?” 10Yesu abeba ati, “Ebeni abantu bekale panshi.” Pali iyi ncende pali icani icingi. Awe abantu epo baikala. Abaume bali cikanga amakana yasano. 11Elyo Yesu abuula imikate atasha Lesa. Elyo balayakanya abantu abekele, balabapeela ukulingana napo balefwaila. Isabi nalyo bacita ifyo fine. 12Awe bonse balya baikuta. Elyo Yesu aeba abasambi bakwe ati, “Longanyeni ifipandwa fyashalako, mwileka fyonaike.” 13Awe balonganya ifipandwa fyasheleko ku mikate isano iyo abantu balile, baisusha imiseke ikumi limo na ibili.
14Abantu cilya bamona ici cishibilo Yesu acita, balasosa abati, “Ala cine cine uyu e kasesema ali nokwisa pano isonde!” 15Yesu ati amone ukuti balafwaya ukwisa musenda no kumupatikisha pakuti abe imfumu, afumako, aya eka ku lupili.
Yesu aenda pali bemba
(Mateo 14:22-23; Mako 6:45-52)
16Cilya caba icungulo, abasambi bakwe batentemukile kuli bemba. 17Baingila mu bwato, balaya na kwishilya ku Kapenamu. Bwasuka bwaila, ninshi Yesu talati ese uko bali. 18Kanshi kwali icimwela ca maka cilepuupa, caimya na matamba ayakalamba. 19Ilyo abasambi baoba ubwato intamfu ingalingana ne milundu isano nangu mutanda, elyo bamona Yesu aleenda pa menshi, aleisa ku bwato. Awe batiina nganshi. 20Yesu abeba ati, “Ala nine, mwitiina!” 21Lyena abasambi balafwaya ukumuninika mu bwato, lelo apopene ubwato bwafika ku mulundu pa ncende balungeme.
Abantu bafwaya Yesu
22Ubushiku bwakonkelepo ibumba lya bantu balya abashele kulya kwine lyashininkishe ukuti kwalifye ubwato bumo epela. Kabili Yesu taingile mu bwato pamo na basambi bakwe, lelo bailefye beka. 23Amato yamo yafumine ku Tibelia, yaisa shika mupepi napo Imfumu yatashishe Lesa pa mikate na bantu balyako. 24Ilyo abantu bamona ukuti Yesu talimo, nangu abasambi bakwe bene, awe baingila muli aya mato, baya balemufwaya ku Kapenamu.
Yesu e mukate wamweo
25Cilya bamusanga kwishilya lya bemba, balamwipusha abati, “Kafundisha nga waishile kuno lilali?” 26Yesu abasuka ati, “Ndemweba icine cine, ico mulemfwaila teico mwamwene ifishibilo iyoo, lelo nico mwalile imikate, mwaikuta. 27Mwilabombela icakulya icishili cakubelelela. Ala akubombeleni icakulya icakupeela umweo wape, ico Umwana wa muntu akamupeela. Pantu Lesa Wishi umwine eo asuminisha.” 28Elyo abantu bamwipusha abati, “Nga kanshi tuli nokucita finshi pakubomba imilimo Lesa afwaya?” 29Yesu abasuka ati, “Imilimo Lesa afwaya ukuti mucite, kusumina muli uyo atuma.” 30Nabo bamwipusha abati, “Bushe cishibilo nshi wingacita tucimone na ifwe tukusumine? Finshi wingacita? 31Ifikolwe fyesu fyalile mana mu matololo. Efyo calembwa ukuti ‘Abapeele umukate wakulya ukufuma ku mulu.’ ” 32Yesu abasuka ati, “Ndemweba icine cine, Mose tewamupeele umukate ukufuma ku mulu, lelo ni Tata eumupeela umukate wacine cine uwafuma ku mulu. 33Pantu umukate wakwa Lesa ni uyu uwaika ukufuma ku mulu, no kwisa peela aba pano isonde umweo.” 34Abantu bamweba abati, “Mukwai, kanshi muletupeela uyo mukate lyonsefye.” 35Yesu abasuka ati, “Nine mukate wamweo. Uyo uwaisa kuli ine takatale omfwa insala nakalya. Uyo uwasumina muli ine takatale omfwa icilaka nakalya.
36“Lelo ngefyo namweba, imwe ine mwalimona, nomba tamusumina. 37Abo bonse abo Tata ampeela bakulaisa kuli ine. Elyo ine nshakatale ntamfya onse uwaisa kuli ine. 38Pantu ico naishila ukufuma ku mulu tekukucita ifyo ndefwaya ne mwine, awe iyoo, kucita ififwaya uwantuma. 39Ne fifwaya uwantuma nifi, ukuti nikalufyapo nelyo umo pabo ampeela. Lelo nkababushe bonse pa bushiku bwakupelekeshako. 40Pantu ico Tata afwaya nici icakuti, onse uwamona Mwane no kumusumina, akwate umweo wape. Eo na ine nkabusha pa bushiku bwakupelekeshako.”
41Abayuda epakulailishanya pali ico asosa ati, “Ine nine mukate uwaika ukufuma ku mulu.” 42Balasosa abati, “Bushe uyu te Yesu, mwana Yosefu? Twalishiba wishi na nyina. Nga kanshi nomba alasosa shani ati naika ukufuma ku mulu?” 43Yesu abasuka ati, “Lekenifye ukulailishanya. 44Ala tapaba nangu umo uwingesa kuli ine, kano Tata uwantuma ewamuleta. Elyo na ine nkamubusha pa bushiku bwakupelekeshako. 45Umo pali bakasesema alemba ati, ‘Lesa eukalafunda bonse.’ Na uyo onse uumfwa no kufundwa kuli Tata, esa kuli ine. 46Nshiletila kwaliba uwamona Tata. Awe uwamona Tata, ni uyofye eka uwafuma kuli Lesa.
47“Ndemweba icine cine, onse uwasumina, eukwata umweo wape. 48Ine nine mukate wamweo. 49Ifikolwe fyenu fyalile mana mu matololo, nomba fyalifwa. 50Lelo uyu e mukate uwaika ku mulu, uwakuti umuntu nga aulya ninshi tewakufwa nakalya. 51Nine mukate wamweo uwaika ku mulu. Elyo onse uulya uyu mukate, akabelelela uwamweo pe. Umukate nkamupeela, mubili wandi uwakupeela aba pano isonde umweo.”
52Abayuda elyo batampa ukubikana ifikansa abati, “Nga uyu muntu kuti atupeela shani umubili wakwe eo tulelya?” 53Yesu abeba ati, “Ndemweba icine cine ukuti, nga tamulelya umubili wa Mwana wa muntu no kunwa umulopa wakwe, ninshi imwe tamwakakwate mweo. 54Uyo onse uulya umubili wandi no kunwa umulopa wandi, akwata umweo wape. Kabili eo nkabusha pa bushiku bwakupelekeshako. 55Pantu umubili wandi cakulya cacine cine, elyo no mulopa wandi e cakunwa cacine cine. 56Uyo onse uulya umubili wandi no kunwa umulopa wandi aikala na ine, na ine naikala nankwe. 57Kanshi nga filya Tata wamweo uwantuma, anenga ukuba uwamweo, efyo na uyo uundya nkamulenga ukuba uwamweo. 58Kanshi uyu e mukate uwaika ku mulu. Te cimo na ulya mukate ifikolwe fyenu fyalile, kabili fyalifwa. Uulya uyu mukate, akenda uwamweo pe.” 59Yesu asosele ifi ilyo alefunda mu sinagoga mu Kapenamu.
Abasambi bamo basangukila Yesu
60Abasambi bakwa Yesu abengi ilyo baumfwa ifyo Yesu alanda, balasosa abati, “Awe ukufunda uku kwakosa nganshi. Nga nani engasumina?” 61Yesu aishiba ukuti abasambi bakwe balailishanya pali ifyo alanda. Alabeba ati, “Bushe ifyo nalanda efyanenuna icisumino cenu? 62Nga cikaba shani nga mwamona Umwana wa muntu alenina alebwelela uko aikele kale? 63Ni Mupashi eupeela umweo, umuntu wena tabomba kantu. Amashiwi ayo namweba, ala mupashi kabili mweo. 64Nomba pali imwe bamo tabasumina.” Pantu ukufumafye ilyo atampile ukufunda, Yesu alishibe abashakasumine no wali nokumuposa ku balwani. 65Elyo akonkanyapo nokuti, “E mulandu wine mwebele nati, teti pabe nangu umo uwingesa kuli ine kano Tata ewamutungulula.”
66Pakumfwa ifi abasambi bakwa Yesu abengi bamusangukila, baleka ukulaenda nankwe. 67Elyo Yesu aipusha abasole bakwe ikumi limo na babili ati, “Nga imwe, bushe na imwe mulefwaya ukuya?” 68Simoni Petelo amwasuka ati, “We Mfumu ni kuli ani twingaya? Ala niwe wakwata amashiwi yapeela umweo wape. 69Kabili nomba twalisumina no kwishiba ukuti uli Wamushilo uwafuma kuli Lesa.” 70Yesu ayasuka ati, “Bushe tene namusalile imwe bonse ikumi limo na babili? Nomba pali imwe umo ni Ciwa!” 71Kanshi aloseshe kuli Yuda mwana Simoni uwa ku Kelyoti. Pantu nangu ali umo pa basole ikumi limo na babili, lelo ewali nokumuposa ku balwani.