Yawe akacimfya abantu ba mishobo yonse
1 Nani ulya aletula ku musumba wa Bosira uwa mu calo ca Edomu?
Icakufwala cakwe cilifye icakashika ce,
afwala ubusaka, alepintauka na maka pakwenda.
Ala nine ne Yawe Lesa ne wabulamba kukupususha abantu,
ne waisa kukwishibisha abantu ukucimfya kwandi.
2Nga nomba mulandu nshi icakufwala cobe cikashikile,
kwati ca muntu uwali alenyantaula ifitwalo fya myangashi mulya umwakukamina?
3 Yawe nao epakwasuka ati,
“Nanyantawile umwangashi mu mulimba neka.
Ukufuma mu bantu ba mishobo tapali uwali pamo na ine uwakungafwako.
Mu bukali bwandi nalibakontawile,
nabanyantawile cipyu cipyu,
wasuka no mulopa wabo wasabukila ku cakufwala candi,
casuka ne cakufwala candi cakantana ku mulopa wabo.
4Pantu ine namwene ukuti inshita nomba yafika iyakulimwinapo abalwani babo,
nokuti kabili e nshita ine iyakulubwilapo abantu bandi.
5 Naliloleshe pakuti monepo umo uwakungafwako,
awe tepakumoneka nelyo umo,
calimpapwishe pakumona ifyo tapali wakwafwana nankwe.
Eco mu kuboko kwandi mwine emwaishile ukupususha kwandi,
mu cipyu candi nasuka nacimfyafye neka.
6Abantu ba mishobo yonse nalibanyantawile bukali bukali,
nasuka nabalenga ukutalansuka nga bakolelwe pa mulandu wa cipyu,
no mulopa wabo uubapeela ubumi nausumya walapita nga mulamba panshi.”
Yawe alalangulukilako abena Israeli
7Ine nakulashimika ifyo Yawe aba no kutemwa ukwa pe,
nakulamulumbanya pa fintu fyonse ifyakupapa ifyo atucitila.
Alitusenamina nganshi ifwe fwe ba ŋanda yakwa Israeli,
fwe bantu bakwe atebeta ukulingana no kutemwa kwakwe ukukulu,
pantu alikwatisha uluse ne cikuuku icishipwa.
8Yawe nao epakusosa ati,
“Cine cine aba bantu bandi,
bana bandi abashakansangukile pakumbepa iyoo.”
Kanshi nao epakuba umupusushi wabo.
9Ku macushi yabo yonse nao aliculileko,
kabili malaika uwa pa cinso cakwe alibapuswisheko,
Abalubwile pa mulandu wakubatemwa
na pa mulandu wa kubalangulukilakofye.
Alibemishe no kubapapa nga filya fine na kale line alebasunga.
10Lelo bena balitalamine Yawe,
no kumufiisha ku mukoshi pakulenga Umupashi wakwe Uwamushilo ubulanda.
Yawe epakubalukila aba umulwani wabo,
no kubalwisha alabalwisha.
11Elyo basuka balaibukisha inshiku shakale,
ifyo cali ilyo Mose umubomfi wakwa Yawe alipo.
Kanshi epakulaipusha abene abati,
“Bushe pali nomba ni kwi kwaba Yawe uwatufumishe muli bemba
no mucemi wa bantu bakwe?
Bushe ni kwi kwaba Yawe uwapeele Mose Umupashi wakwe Uwamushilo?
12 Bushe ni kwi kwaba Yawe uwalebomfya ubulamba bwakwe,
no kuleka Mose acite ifintu ifyakupapa,
ifyakulekanya bemba pakati pakuti abantu bapite,
no kuleka ishina lyakwa Yawe lilelumbuka pe?”
13Ilyo Yawe abapishishe panshi apauma ndi mu menshi ayashaishikila,
awe tapaipunwine nangu umo.
Baleendafye nci nci nci nga bakabalwe abaleenda mu matololo,
14baleendafye nge ŋombe ishileya ku nika ku mulemfwe.
Umupashi wakwa Yawe ewabalengele ukutuusha.
Kanshi efyo we Yawe watungulwile abantu bobe,
wailetela no lulumbi ulwine lwine.
Abantu bapapata Yawe
15We Yawe, uko ku mulu uko waikala mu cifulo cobe icamushilo,
ukufuma ku cifulo icacindama, ala shi wingalatuloleshako amenso.
Bushe ukucincila kobe kwaya kwi?
Ngo bulamba bobe bwaya kwi?
Icilela cobe caya kwi pamo no luse lobe lwine?
Ala wilatufumyako mano.
16Pantu iwe niwe Shifwe.
Nangu icikolwe cesu Abrahamu tatwishiba,
na Israeli nao tatwibukishako,
nomba iwe we Yawe niwe Shifwe,
umulubushi wesu e shina lyobe ilyakale na kale.
17We Yawe, nga cinshi ico utulekela tulepumba mu nshila shobe?
Mulandu nshi utulekela tulekosa imitwe ndi, tulekaana no kulakukwatila akatiina?
Bweluluka, loleshafye pa babomfi bobe abakubombela,
ishi nko ishaba icacishilano cobe pe.
18Ifwe fwe bantu bobe twaikele mwisano lyobe ilyamushilo inshita inonofye,
abalwani besu baisa linyantaula no kulyonaula.
19Iwe uletucitafye kwati tewe watuteeka,
kwati tatwatala atuba bantu bobe abetilwa peshina lyobe.