Ulwimbo lwakwa Davidi. Ulwakwibukisha.
1We Yawe wilankalipila ilyo ufulilwe,
nelyo kunkanda ilyo uli ne cipyu.
2Pantu imifwi yobe naindasaula,
no kuboko kobe nakuntitikisha.
3Tamuli umutende mu mubili wandi,
pa mulandu wa bukali bobe.
Na maka tamuli mu mafupa yandi,
pa mulandu wa kubifya kwandi.
4Ifibi fyandi filentotobesha,
ku mulandu wa kufina kwafiko.
5Pa mulandu wa bupuba bwandi,
ifilonda fyandi nafibola kabili filenunka.
6Ninkontama ndekongosa, na maka nayapwa,
ngo muntu uleloosha akasuba konse.
7Inuma yandi yonse iletapata ku bukali,
no mutende tamuli mu mubili wandi.
8Umubili wandi naufunshika, ndefilwa ne fyakucita,
umutima ulifye uwasakamana icakuti ndetusailafye.
9We Yawe ifyo mfwaya walifishiba,
kabili uleumfwa no kuteta kwandi.
10Umutima wandi ulekubauka, na maka nshikwete,
na pa menso napafiita fititi.
11Pa mulandu wa filonda fyandi bacibusa na bena mupalamano tabalempalama,
no lupwa lwandi naluntaluka.
12Abafwaya ukunjipaya balinteya ifiteyo,
na bafwaya ukuncena balampangila,
nine bekalila akasuba konse.
13Lelo naba kwati ni nkomamatwi uwakuti teti omfwe,
pamo nga cibulu uyo uushingasosa.
14Ndi pamo ngo muntu uushumfwa,
kabili tekuti asose.
15Lelo ine ndolela pali we Yawe,
kabili niwefye we Yawe Lesa wandi uli nokunjasuka.
16Pantu natile, “Wileka abalwani bandi balentumfya,
nelyo ukuitakisha pa mulandu wakushelela kwandi.”
17Ico ndi mupepi no kuwa,
kabili ubukali bwa mubili bucili na ine.
18Pantu ndeyebelela pa bubifi bwandi,
nincushiwa ku mulandu wa fyabubifi fyandi.
19Abantu abamfyenga apabula umulandu bengi,
abampatafye apashili mulandu.
20Abantu abancitila ububi apabula umulandu,
balampeela umulandu nelyo ndecita icisuma.
21We Yawe windekelesha,
we Lesa wandi wintaluka.
22Ala wendeshe ukungafwa,
we Yawe, we Mupusushi wandi!