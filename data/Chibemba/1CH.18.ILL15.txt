Ukucimfya kwakwa Davidi
1Nomba panuma ya ifi fintu, Davidi alwishishe Abafilisiti no kubacimfya elyo apoka umusumba wa Gati ne mishi yonse iyaushingulwike ukufuma mu maboko ya Bafilisiti.
2Elyo Davidi acimfya abena Moabu, balamunakila, bayamba no kulasonka umusonko.
3Kabili Davidi acimfya Hadadesa imfumu ya ku Soba, ukuya fikafye na ku Hamati, ilyo aile kukupoka icalo ukufika ku lulamba lwa mumana wa Yufurate. 4Davidi apokolola amaceleta yakwa Hadadesa ikana limo (1,000), bakensha ba maceleta amakana cine lubali (7,000), elyo ifita fya pa makasa nafyo amakana amakumi yabili (20,000). Kabili Davidi alemanika bakabalwe ba maceleta bonse, ashapofye umwanda umo (100).
5Ilyo abena Aramu aba ku Damasiko baishile mukwafwako Hadadesa imfumu ya ku Soba, Davidi aipayapo abashilika babo amakana amakumi yabili na makana yabili (22,000). 6Abika utwamba twa bashilika mu calo ca bena Aramu mu Damasiko. Elyo abena Aramu bacimba kuli Davidi, bayamba no kulasonka umusonko. Yawe apeele Davidi ukucimfya konse uko aile.
7Davidi apokolwele inkwela sha golide ishalesenda bakangalila ba fita bakwa Hadadesa no kushileta ku Yerusalemu. 8Ukufuma ku Teba na ku Kuni, imisumba iyali iyakwa Hadadesa, Davidi asendako umukuba uwingi nganshi, uo Solomoni aishile bomfya pakupanga icakusambilamo ica mukuba, elyo inceshi ne fipe ifyalekana lekana ifya mukuba.
9Ilyo Tou imfumu ya ku Hamati aumfwile ukuti Davidi nacimfya ifita fya nkondo fyonse ifyakwa Hadadesa imfumu ya ku Soba, 10atuma umwana wakwe Hadoramu ku mfumu Davidi kukuya muposha no kumutasha pakulwisha Hadadesa no kumucimfya. Pantu kunuma Hadadesa lyonse ewalelwa na Tou. Hadoramu aletele ifyabupe ifingi ifya golide, silifa ne fya mukuba. 11Imfumu Davidi yatuulile ifipe fyonse ifi kuli Yawe, ngefyo acitile kuli silifa na golide iyo apokolwele ukufuma ku mishobo iyi iya bena Edomu, abena Moabu, abena Amoni, Abafilisiti elyo na bena Amaleki.
12 Abishai umwana wakwa Seruiya aipaya abena Edomu amakana ikumi limo na cine konse konse (18,000) mwi Shika Lyamucele. 13Elyo abika no twamba twa bashilika mu calo ca bena Edomu, elyo na bonse abena Edomu bacimba kuli Davidi. Kabili Yawe alengele Davidi ukulacimfya konse uko aile.
Bacilolo bakwa Davidi
14 Davidi ateekele icalo ca bena Israeli conse mu mulinganya. Alecita ubupingushi ubwacishinka ku bantu bakwe bonse. 15Yoabu mwana Seruiya ewali umukalamba wa fita. Elyo Yehoshafati umwana wakwa Ailudi ali kalemba wa fyalecitika mu calo. 16Sadoki mwana Ahitubi na Aimeleki mwana Abiyata bali bashimapepo. Shafisha nao ali kalemba wa milandu. 17Benaya mwana Yehoiyada ewali intungulushi ya bena Kereti na bena Peleti. Elyo abana bakwa Davidi nabo ebali bacilolo ba mfumu.