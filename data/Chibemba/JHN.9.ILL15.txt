Yesu aposha impofu
1Awe ilyo Yesu alepita, amwene umuntu uwafyelwe impofu. 2Abasambi bakwe balamwipusha abati, “Kafundisha, bushe nani wabifishe pakuti afyalwe impofu? Bushe mwine wine, nalimo bafyashi bakwe?” 3Yesu ayasuka ati, “Uyu muntu tabifishe, na bafyashi bakwe bene tababifishe iyoo. Lelo afyelwe impofu pakuti ukubomba kwa maka yakwa Lesa kumonekele muli uyu muntu. 4Ilyo kucili akasuba tuli nokubomba imilimo ya wantuma. Ubushiku bwalaisa ilyo umuntu ashingabomba nelyo cimo. 5Ilyo ncili pano isonde, nine lubuuto lwa ba pano isonde.” 6Cilya Yesu asosa ifi, afwisa amate panshi. Akasawila iloba na mate. Elyo ashinga iloba pa menso ya mpofu. 7Ayeba ati, “Kabiye, kasambe mu cishiba ca Siloamu.” Ili shiwi lyalola mukutila “Uwatumwa.” Awe aya asamba na pa menso, abwela alelolesha.
8Elyo abena mupalamano na balemumona uko alelomba, balasosa abati, “Bushe uyu muntu teuyu aleikala alelomba?” 9Bamo balasosa abati, “Ee, ni uyu wine.” Bambi bena abati, “Awe iyoo, bapalanafye.” Elyo umwine ati, “Ala nine wine.” 10Elyo bamwipusha abati, “Nga kanshi caba shani ukuti nomba ulelolesha?” 11Nao abasuka ati, “Umuntu umo, ishina lyakwe baleti ni Yesu, acikasawila iloba. Anshinga pa menso. Elyo anjeba ati, ‘Kabiye, uye samba mu cishiba ca Siloamu.’ Kanshi na ine eko naciya, naya samba. Awe natampa no kulalolesha.” 12Abantu bamwipusha abati, “Ali kwi?” Nao abasuka ati, “Nshishibe.”
Abafalise balafwailisha ifyo umuntu wali mpofu apolele
13Elyo abantu basenda umuntu wali mpofu bamutwala ku Bafalise. 14Kanshi cali ni pa bushiku bwe Sabata ilyo Yesu akasawile iloba, aposha ne mpofu amenso. 15Elyo Abafalise bamwipusha ifyo apolele ku bupofu. Nao abeba ati, “Acinshinga iloba pa menso, elyo naya samba, epakulalolesha.” 16Abafalise bamo balasosa abati, “Uyu muntu tafuma kuli Lesa, pantu tasunga bushiku bwe Sabata.” Bambi bena nabo balati, “Bushe umubifi, kuti acita ifishibilo ifya musango uyu?” Awe paba nokupusana pakati kabo. 17Abafalise baipusha nakabili umuntu wapolele abati, “Nga iwe uletipo shani pali uyu muntu akuposeshe?” Nao abasuka ati, “Ni kasesema.” 18Lelo Abayuda bakaanininafye ukusumina ukuti uyu muntu ali mpofu, nomba napola alelolesha. Basuka baita abafyashi ba uyu muntu. 19Babepusha abati, “Bushe uyu mwana wenu? Bushe euyu muleti afyelwe impofu? Nga kanshi ni shani alelolesha nomba?” 20Abafyashi bakwe bayasuka abati, “Natwishiba ukuti mwana wesu. Kabili natwishiba nokuti afyelwe impofu. 21Lelo tatwishibe ifyo cali pakuti alelolesha, nangu uumuposeshe ubupofu. Mwipusheni, mukalamba, alaisosela umwine.” 22Abafyashi bakwe ico balandile ifyo, nico baletiina Abayuda. Abayuda balyumfwanene ukuti nga twaumfwa umo alesosa ukuti Yesu e Kristu, ninshi tuli nokumutamfya tali nakulaisa mu sinagoga. 23Kanshi eico abafyashi bakwe basosele abati, “Mwipusheni, mukalamba.”
24Abafalise nakabili baita umuntu wapolele ubupofu. Bamweba abati, “Lapa Lesa, ulande icishinka! Ifwe natwishiba ukuti uyu muntu mubifi.” 25Wena ayasuka ati, “Nga mubifi nangu iyoo, ico nshishibe. Ine ico njishibe cakuti nali mpofu nomba ndelolesha.” 26Bamwipusha abati, “Bushe acicita shani? Bushe akuposeshe shani ubupofu?” 27Abasuka ati, “Nimweba kale, nomba tamulefwaya kumfwa. Cinshi mulefwaila ukuti mbwekeshepo mumfwe nakabili? Bushe na imwe mulefwaya ukuba abasambi bakwe?” 28Awe Abafalise balamutukaula, balamweba abati, “Iwe uli musambi wa uyo muntu. Ifwe tuli basambi bakwa Mose. 29Ifwe twaishiba ukuti Lesa alilandile kuli Mose. Lelo uyu muntu wena tatwaishiba noko afuma!” 30Umuntu waposhiwe ayasuka ati, “Ici cena cakupapa! Tamwishibe uko afuma? Kabili namposha no bupofu bwandi! 31Twalishiba ukuti Lesa tomfwa ababifi. Omfwa abantu abamucindika, abacita ifyo afwaya. 32Ukufumafye apo Lesa abumbile isonde, tacatala acumfwika ukuti umuntu aposha amenso ya muntu uwafyalwa impofu. 33Ngoyu muntu tafuma kuli Lesa, tekuti acite nelyo cimo.” 34Abafalise bamwasuka abati, “Iwe wafyalilwe mu bubifi, no kukula emo wakulila. Bushe niwe ulefwaya ukulatufunda?” Awe bamutamfya, tali nakulaisa mu sinagoga.
35Ilyo Yesu aumfwa ukuti nabamutamfya, awe aya uko ali, amusanga. Amwipusha ati, “Bushe wasumina Umwana wa muntu?” 36Umuntu nao amwasuka ati, “Bushe nani uyo wine mukwai? Nabanjebe pakuti musumine.” 37Yesu amwasuka ati, “Naumumona, ni uyu wine ulelanda nankwe.” 38Elyo umuntu asosa ati, “We Mfumu, nasumina.” Awe amufukamina, amupakata. 39Elyo Yesu asosa ati, “Ico naishila pano isonde kupingula, ukuti impofu shilelolesha, elyo abalolesha nabo bapofule.” 40Abafalise bamo abali nankwe ilyo baumfwa ifi bamwipusha abati, “Kwena ifwe tatuli mpofu!” 41Yesu abeba ati, “Amuba impofu nga tamwakwata mulandu. Nomba apo mutila amuti, ‘Tulalolesha,’ kanshi mwaliba no mulandu.”