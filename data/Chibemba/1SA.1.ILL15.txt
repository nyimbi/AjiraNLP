Ukufyalwa kwakwa Samwele
1Nomba kwali umuntu umo umwina Sufu uwafumine ku musumba wa Ramataimu Sofimu mu calo ca mpili cakwa Efulemu, uwe shina lya Elikana umwana wakwa Yerohamu, umwana wakwa Eliyu, mwana Tohu, umwana wakwa Sufu, umwina Efulemu. 2Uyu Elikana ali na bakashi babili. Umukashi umo ishina lyakwe ni Hana, elyo umbi nao ali ni Penina. Penina wena alikwete abana lelo Hana wena takwete umwana nangu umo. 3Nomba cila mwaka, uyu muntu Elikana aleya ukufuma ku musumba wakwe kukupepa no kutuula ilambo kuli Yawe umwine wa fita ku Shilo, uko bamwana Eli babili Hofini na Fineasi ebali bashimapepo bakwa Yawe. 4Ilyo lyonse ubushiku bwakupelelapo ilambo bwafika, Elikana alepeela imipusa ya nama ku mukashi wakwe Penina na ku bana bonse abaume na banakashi. 5Lelo Hana ena alemupeela imipusa ibili pantu alimutemenwe nganshi, nangu Yawe amwisalile ubufyashi. 6Pa mulandu wakuti Yawe alimwisalile ubufyashi, umukashi mubiye alemusonsomba no kumukalifya umutima nganshi. 7Ifi efyo alecita cila mwaka. Ilyo lyonse Hana aleya ku ŋanda yakwa Yawe kukupepa, umukashi mubiye Penina alemukalifya umutima mpakafye alalila icakuti afilwa no kulya. 8Elikana umulume wakwe atile kuli ena, “Hana bushe cinshi ico ulelila? Kabili bushe cinshi ico ukanine ukulalya? Bushe cinshi ico wikalile ubulanda? Bushe ine nshakuwamina ukucila abana baume ikumi limo?” 9Ubushiku bumo ilyo bapwile ukulya no kunwa mu Shilo, Hana alimine no kuya ituula ku cinso cakwa Yawe. Nomba Eli wena nga shimapepo, aleikala mu cipuna ca bushimapepo mupepi no luceshi lwapa mwinshi we tempele lyakwa Yawe. 10Hana mu kushikitika kwa mutima wakwe, alilile nganshi no kupepa kuli Yawe. 11Kabili acitile umulapo nokutila, “We Yawe umwine wa fita, nga cakuti walolesha pa bulanda bwa mubomfi obe no kunjibukisha, kabili ukwabula ukulaba umubomfi obe, wamupeelako umwana umwaume, elyo na ine nkamupeela kuli iwe we Yawe mu nshiku shonse isha mweo wakwe. Kabili mu mutwe wakwe takabeyemo nangu limo.”
12Ilyo Hana atwalilile ukupepa kuli Yawe, shimapepo Eli alelolekesha ku kanwa kakwe. 13Hana ninshi nao alepepafye mu mutima wakwe. Kanshi imilomo yakwe eyaletentafye, lelo ishiwi lyena talyaleumfwika. Ecalengele Eli atontonkanye ukuti Hana nakolwa. 14Eico Eli epakumweba ati, “Bushe uli nokwikalilila muli bucakolwa ukufika lilali? Shileka ukukolwa kwa mwangashi obe kupwe.”
15Lelo Hana nao amwasuka ati, “Awe tefyo cili, we mfumu yandi, ine ndi mwanakashi uwaisulamo amafya ayengi nganshi mu mutima wandi. Awe ine nshinwene mwangashi nangufye ubwalwa. Ine nacilalondololafye ifili mu mweo wandi kuli Yawe. 16Mwintunganya ine ne mubomfi wenu ukuba umwanakashi iciwelewele. Ine nacilapepa kuli Yawe pa mulandu wa masakamika ayakalamba nkwete elyo no kushikitika kwa mutima wandi.”
17Eli nao atile, “Kabiye wende umutende, kabili na Lesa wakwa Israeli engakupeela conse ico wipwishe kuli ena.” 18Hana nao ayasuka ati, “Shilekeni umubomfi wenu asange ububile mu menso yenu.” Elyo Hana aile kumwakwe aya lya no kunwa, ne mpumi yakwe yayaluka yabafye iyansansa.
19Mu lucelo lwakonkelepo, Elikana no lupwa lwakwe babuuka, no kupepa kuli Yawe, elyo babwelelamo na kumwabo ku Rama. Awe Elikana akumene no mukashi wakwe Hana, asuka Yawe amwibukisha. 20Eico mu kuya kwa nshiku Hana alimite no kukwata umwana umwaume. Uyu mwana Hana amwinike ishina lya Samwele, pantu atile, “Namulombele kuli Yawe.”
Hana atuula Samwele kuli Yawe
21Kanshi lyonse uyu muntu Elikana no lupwa lwakwe lonse baleya kukutuula ilambo lya pa mwaka kuli Yawe no kufikilisha umulapo wakwe alapile. 22Lelo Hana wena taileko. Atile ku mulume wakwe, “Panuma ngo mwana asumuka, ine elyo nkamutwala no kumutuula kuli Yawe. Kabili kulya kwine eko akekalilila lyonse.” 23Elyo Elikana umulume wakwe atile, “Cisuma cita conse ico uletontonkanya ukuti eciweme. Wikale kuno kwine mpaka ilyo ukasumuna umwana. Kabili Yawe nakabe uwakufikilisha ishiwi lyakwe.” Awe umwanakashi epakushala no kulaonsha umwana mpakafye napo asumukile.
24Ilyo umwana asumwike, aile nankwe ninshi acili akanya. Asenda ne ŋombe iyilume iya myaka itatu, ubunga bwa ŋanu ubwa cipimo ca efa umo ne nyambi ya myangashi, elyo amutwala na ku ŋanda yakwa Yawe ku Shilo. 25Elyo baipaya cilume wa ŋombe, bapalamika no mwana kuli shimapepo Eli. 26Elyo Hana atile kuli Eli, “We mfumu yandi, icine cine apo uli umumi, ine, nine mwanakashi waiminine pano lubali na iwe no kupepa kuli Yawe. 27Ine napepele no kulomba uyu mwana, elyo Yawe nao nampeela ico namulombele. 28Eico kanshi na ine nomba namupeela kuli Yawe. Mu bumi bwakwe bonse ubwa pano calo namupeela kuli Yawe.” Elyo kulya kwine apepa na kuli Yawe.