Abena Israeli bayebelela pa bubifi bwabo
1Nomba pa bushiku bwalenga amakumi yabili na shine (24), ubwa uyu wine umweshi, abena Israeli bakumene pamo no kufunga ukulya, bafwele ne nsalu shabulanda, elyo kabili bali no lukungu pa mitwe yabo 2Elyo bonse abena Israeli baipatwile ku benafyalo bonse. Elyo baiminine no kuyebelela ku fyabubifi fyabo fyonse, nefyo bashibo babifishe. 3Kanshi baiminine mu fifulo fyabo no kubelenga mu citabo ca mafunde yakwa Yawe Lesa wabo pa nsa shitatu isha kasuba. Kabili pa nsa shimbi shitatu isha kasuba elyo baleisosela amashiwi yakuyebelela. Bawile ubukupeme pa cinso cakwa Yawe, Lesa wabo.
4Elyo Yeshua, Bani, Kadimieli, Shebaniya, Buni, Sherebia, Bani elyo na Kenani, bonse ninshi beminine pa matabo ya bena Levi, balebilikisha ne shiwi ilikalamba kuli Yawe, Lesa wabo. 5Kabili abali abena Levi, Yeshua, Kadimieli, Bani, Hashabineya, Sherebia, Hodiya, Shebaniya elyo na Petaya batile, “Imeni no kupaala Yawe Lesa wenu na matotelo, uwabako ukufuma umuyayaya no kuya umuyayaya!
“Nalicindikwe ishina lyobe we Lesa, kabili libe ilyalumbuka nganshi, ukucila pa malumbo no kutatakula konse. 6Iwe wekafye niwe Yawe. Niwe wabumbile umulu pamo pene ne myulu ya mumulu pamo ne fita fyonse ifya mu mulu. Niwe wabumbile isonde na fyonse ifyabapo, na babemba bonse na fyonse ifyabamo. Niwe upeela umweo ku cintu conse. Ne fita fya mu mulu filakukontamina pakukupepa. 7We Yawe, niwe Lesa, niwe wasalile Abramu. Wamufumishe na mu musumba wa Uri wa bena Kaludea, wamupeela ne shina lyakutila niwe Abrahamu. 8Kabili wasangile umutima wakwe wakupetamina. Elyo wapangene nankwe icipangano icakupeela ku bana bakwe icalo ca bena Kenani, abena Hiti, abena Amoni, abena Perisi, abena Yebusi elyo na bena Girigashi. Iwe ulasunga no kufikilisha ifilayo fyobe ifyacishinka pantu uli mulungami.
9 “Walimwene ifyo ifikolwe fyesu fyaculile mu Egupto. Kabili walyumfwile nefyo balelilishika kuli Bemba Wakashika. 10Walangile ifishinka mu fisungusho ne fipeshamano ifyo wacitile kuli Farao, ifyacitike na ku babomfi bakwe bonse elyo na ku muntufye onse wa mu calo cakwe. Pantu walishibafye bwino ulukakala babacitile. Elyo wacitile ululumbi kwishina lyobe ulo ulwabelelela ukufika na nombaline. 11Kabili iwe we mwine, wayakenye bemba pantanshi yabo. Baenda apaumine ndi, elyo na babakonkele bonse abalwani babo wabaposele petenga lya menshi, nge libwe mu menshi ayamaka. 12Walebatungulula mu ntumba ye kumbi mu kasuba, na mu nshita ya bushiku walebatungulula mu lubingu lwa mulilo pakubasanikila pakuti baleenda bwino mu nshila umo bali nokupita.
13 “Waikile kabili pa lupili lwa Sinai no kulanda pamo nabo, ilyo wafumine ku mulu wabapeele ifyakubatungulula ifyacishinka nganshi pamo na mafunde yacine cine. Wabapeele kabili ifipope pamo na malango yasuma. 14Wabalengele ukwishiba Isabata lyobe ilyamushilo. Kabili wabakonkomeshe no kulabaka amalango pamo pene na mafunde ne fipope, ukupitila mu minwe ya mubomfi obe Mose. 15Pakutuusha insala yabo, walebapeela umukate uwafuma ku mulu. Kabili wabapeele na menshi ayafumine mu cilibwe pakuti banwe ilyo bali ne cilaka. Wabebele no kuya mukati ka calo no kucipoka, pantu walilapile ukucipeela kuli bena.
16 “Nomba bena pamo na bashifwe ifikolwe fyesu bacita icilumba, baumalala, bakaana no kubeela amafunde yobe. 17Bakeene ukumfwa, balaba na ku fisungusho ifyo wacitile pakubapokolola. Lelo bena bakosha imitima yabo, mu busangu bwabo basala ne ntungulushi lintu bapangile ukubwelelamo ku Egupto ku busha bwabo. Nomba iwe waliba Lesa uubelela uluse icine cine, uwacikuuku kabili uwamutembo, uushifulwa bwangu lelo uwacitemwiko icingi. Eico tawabaposele, 18nangu abene baiengele iciponti ca ŋombe, elyo balanda nokutila, ‘Ici, e mulungu wenu uwamuninika ukufuma ku Egupto.’ Elyo kabili bacitile ne fintu ifyamusaalula nganshi. 19Mulya mu matololo tawabalekeleshe nakalya, pantu uluse lobe we Lesa lukalamba. Mu kasuba intumba ye kumbi tayafililwe ukubatungulula mu lwendo lwabo, elyo na mu bushiku intumba ya mulilo tayafililwe ukubalika mu nshila bali nokupitamo. 20Kabili wabapeele Umupashi obe uusuma nganshi, uwakubasambilisha ifyo bafwile ukuba. Elyo kabili, tawakeenye ifyo wali nokubapeela pamo nga maana ukuti balelya, elyo na menshi yene ayakunwa, walibapeele ayakupwisha icilaka. 21Wabasakamene ilyo bali mu matololo pa myaka amakumi yane. Takwali akantu ako baleculako. Insalu shabo shonse tashasapwike nakalya, elyo amakasa yabo nayo yene tayafimbile nakalya.
22 “Wabapeele ishamfumu elyo ne mishobo. Kabili wabapatulwile ukuti bekale mu fitungu mu fitungu. Bapoka ne calo cakwa Sihoni imfumu ya ku Heshiboni elyo ne calo ca mfumu Ogi uwa ku Bashani. 23Kabili wafushishe abana babo abaume kwati ni ntanda sha mu mulu. Kabili wabatwele na mu calo walaile kuli bashibo, ukwingilamo no kucipoka. 24Kanshi nabo abana babo baliingile no kupoka icalo. Kabili walengele na bekashi ba mu calo abena Kenani ukuba ne cumfwila. Wabapeele mu maboko yabo, abantu bonse pamo penefye ne shamfumu shabo shonse, pakuti bacite conse pamo icali mu mano yabo kuli bena. 25Bapokele imisumba ya malinga pamo pene ne mpanga iyafunda nganshi. Kabili bapokele na mayanda ayaisulamo ifyuma fyonse. Bapoka ne fishima ifyaimbwa kabela, amabala ya myangashi, aya miolifa elyo ne miti ya fyakulya iyingi nganshi. Awe balelya no kwikuta, no kwina baina pakuipakisha ku fisuma fyobe ifyo wapeele.
26 “Nomba nangu cali ifi, tabakunakile, bali ni bacisanguka kuli iwe. Bakaana nokubeela amafunde yobe. Baipaya na bakasesema abalebasokako pakuti babwelele kuli iwe. Elyo kabili bacita no musaalula uukalamba nganshi. 27Ici calengele ubapose mu maboko ya balwani babo, nabo babacusha nganshi. Kabili pa mulandu wa bucushi ubu, bakuuta no musowa uukalamba kuli iwe. Ilyo wabomfwile kulya ku mulu, ku luse lobe ulushaikulila wabapeele abakubafwako, abakubapusushako ku minwe ya balwani babo. 28Cilyafye balaikala umutelelwe, babwekeshapo ukulabifya. Awe na iwe wabalekela na mu maboko ya balwani babo pakuti bacushiwe. Elyo kabili nabo bakuuta. Ilyo bakuutile, walyumfwile ukufuma ku mulu. Elyo kabili pa nshitafye ishingi walebafwa ukulingana no lusefye lobe we mwine.
29 “Kabili ilyo wabasokele ukuti babwelele ku mafunde yobe, nomba bali abafilumba, bakaana no kumfwa ifyebo fyobe ifyo umuntu uufikonka engasangamo ubumi. Lelo bena batikinya amapeya yabo kukukanaumfwa kufyo wabebele, bakosha ne mikoshi, bakaana. 30Pa myaka iyingi walibatekela umutima, kabili ku Mupashi obe walebasoka ukupitila muli bakasesema bobe. Lelo tababakutike no kumfwa. Eico nomba wabapeele mu minwe ya bantu abalekana lekana mu fyalo. 31Lelo mu cikuku cobe icikulu tawabalekeleshe nangu ukubalofya, pantu uli Lesa uwaluse lonse kabili uwacikuuku.
32 “Eico nomba, we Lesa wesu, we wa maka yonse, waliba umukulu kabili uwakutiina, we ufikilisha icipangano cobe ne citemwiko icishipwa. Shi wisuula ubu bucushi ubo tucili nabo ifwe fwe bana bobe bonse, imfumu shesu, intungulushi shesu, bashimapepo besu, bakasesema besu, ifikolwe fyesu elyo na bantu besu bonse, ubucushi ubo twaculako ukutampa pa nshita ya shamfumu sha bena Asiria mpaka ukufika na ku bushiku bwa lelo. 33Kabili we mfumu iwe waliba umulungami pali conse icaisa pali ifwe, pantu ifyo ucita fyacishinka. Lelo fwe bene nifwe tucita ifyamusebanya. 34Nangufye ni bashamfumu besu nangu ni ntungulushi shesu, bashimapepo besu, pamo ne fikolwe fyesu, bonse bakene ukukonka amafunde yobe. Tabasakamene ifipope fyobe no kusoka kobe uko wacitile. 35Ilyo bali mu bufumu bwa ku calo cabo tabakupyungile, nelyo bali ne fisuma ifingi ifyo wabapeele mu calo icikulu ica mushili uwafunda. Tabapilibwike na ku micitile yabubifi nakalya.
36“Nomba mona ifwe na lelo tuli basha pantu balitucimfya. Mu calo cino icapeelwe ku fikolwe fyesu ukusekelelamo ku fisabo na ku fisuma ifyabamo, mona ifwe tuli abasha. 37Ifisabo fyaciko fiwaminafye bashamfumu abo watupeela ukulatuteeka pa mulandu wa bubifi bwesu. Elyo kabili bacita ifyo batemenwe pa mibili yesu na pa fitekwa fyesu. Awe kwena ifwe twaikalilafye ubucushi bweka.
38“Kanshi pa mulandu wa ifi fintu, ifwe twalacita icipangano icacishinka no kucilemba bwino bwino. Elyo intungulushi shesu, abena Levi pamo na bashimapepo besu bali nokucikomenena bwino bwino pakufwatikapo bonse.”