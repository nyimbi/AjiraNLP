Abena Asiria bapangila umusumba wa Yerusalemu
(2 Ishamfumu 18:13-27; 2 Imilandu 32:1-19)
1Mu mwaka walengele ikumi na ine (14), apo Hesekia ateekele icalo ca Yuda, Senakeribu imfumu nkalamba iya bena Asiria alisanshile imisumba ya malinga yonse mu calo ca Yuda, no kuicimfya aliicimfishe. 2Elyo Senakeribu abuula umukalamba wa mpuka ikalamba iya fita fyakwe, Rabushake, pamo ne bumba ilikalamba ilya fita, amukonkomesha ukufuma mu Lakishi, no kuya ku Yerusalemu kukuya tiinya imfumu Hesekia pakuti icimbe. Uyu mukalamba wa fita aya iminina mupepi no mulonga wa cishiba ca pamulu, icaba pa musebo wakuya kwi Bala lyakwa Kasamba ukwalebombela abantu abalecapa insalu. 3Elyo abena Yuda batatu baya ku mukalamba wa fita, umo ni Eliakimu umwana mwaume wakwa Hilikiya, uwali mushika wa kwisano, umbi ni Shebina uwali kalemba mukalamba wa kwisano, umunabo umbi nao ni Yoa umwana mwaume wakwa Asafu, kalemba wa fyalecitika mu calo. 4Uyu Rabushake nao epakulabeba ati,
“Eba Hesekia ukuti, ifi efyo imfumu nkalamba iya bena Asiria yasosa ukuti, ‘Bushe ni pali cinshi ushintilishe icicetekelo cobe? 5Bushe iwe uletontonkanya ukuti ukulandaukafye amashiwi yeka yeka auti e mano, nangu maka yakulwa inkondo, mwa? Bushe nani uyo wine washintililamo pakuti iwe unsangukile? 6Mona, iwe ushintilile pali Egupto, uwaba nge nkoto ye tete iyalepauka iyakuti lilya umuntu ashintililako, yamucena mu minwe. Ifi efyo Farao imfumu ya bena Egupto aba. Kabili efyo acita na kuli bonse abashintilila kuli ena. 7Kabili nga wasosa kuli ine auti, “Ifwe tucetekele pali Yawe Lesa wesu,” bushe teuyo incende shakwe mu tupili ishakupepelamo elyo ne fibumbili fyakwe ifya malambo imfumu Hesekia aonawile? Elyo yaeba abena Yuda na bena Yerusalemu aiti, “Muli nokulapepelafye pali ubu bulambo bumo mpo?” ’
8“Kanshi isa nomba upangane na shikulu, imfumu ya ku Asiria. Ndi nokukupeela bakabalwe amakana yabili (2,000) nga wakwata abantu abakumanina abakuninapo! 9Kuti wafulumuna shani cilolo umo uwacepesha pali bacilolo bakwa shikulu, ilyo washintilila pa bena Egupto ku maceleta na bashilika ba pali bakabalwe? 10Bushe iwe uletontonkanya ukuti ine naitendekafye pakwisa sansa icalo no kuconaula, ukwabula ukuti Yawe ansuminishe, mwa? Ala ni Yawe umwine ewanjeba ukwisa sansa cino calo no kuconaula.”
11Elyo Eliakimu, na Shebina, na Yoa, baeba uyu Rabushake abati, “Twapapata, landa kuli ifwe fwe babomfi bobe mu cilimi ca Ciaramaiki pantu tulomfwa. Wilanda kuli ifwe mu Cihibulu, pantu balya bonse abali pelinga ni kuno balekutika.”
12Nao Rabushake abankula ati, “Bushe imwe kumo kwine ne mfumu yenu muleti nimwefye mweka imfumu yandi intumineko pakwisa landa iyi milandu yonse, batini? Ala iyoo, ine ndeeba balya bantu bali pelinga, abo pamo na imwe muli nokulya amafi yenu no kunwa imisu yenu!”
13Elyo uyu Rabushake kabili aiminina aololoka no kubilikisha mu Cihibulu ati, “Umfweni ishiwi lya mfumu nkalamba, imfumu ya ku Asiria! Ifi efyo imfumu yasosa aiti, 14Ilesosa aiti, ‘Imwe mwileka Hesekia amubepe, pantu takwata maka ayakumupususha iyoo. 15Mwileka Hesekia alemusembeleka ukutetekela muli Yawe nga alanda ukuti, “Yawe aletupokolola, uno musumba tawapeelwe mu minwe ya mfumu ya ku Asiria.” 16Mwimumfwila Hesekia.’ Ifi efyo imfumu ya ku Asiria yasosa ifyakuti, ‘Lekeni tumfwane mu mutende, mwise mucimbefye kuli ine. Awe ninshi, na cila umo pali imwe ali nokulya kwibala lyakwe lya myangashi ne mikunyu, no kunwa amenshi ukufuma mu cishima cakwe, 17mpaka nkese mubuula no kumutwala mu calo icabafye nge calo cenu. Icalo ica ŋanu no mwangashi upya. Icalo ica mikate na mabala ya myangashi. 18Mwileka Hesekia alemubepa pakulamweba ukutila “Yawe aletupokolola!” Bushe kwalibako umulungu wa mushobo uuli onse uwapokololako icalo cauko ukufuma ku kuboko kwa mfumu ya bena Asiria? 19Nge milungu ya ku Hamati, ne ya ku Apadi, pali nomba ili kwi? Ne milungu ya ku Sefafaimu, nayo nomba ili kwi? Bushe yalipokolola Samaria ukufuma mu kuboko kwandi? 20Bushe mulungu nshi pa milungu ya fyalo ifi fyonse uwatala aupusushako icalo cauko kuli ine? Nga nomba imwe cinshi ico muleelenganishisha ukuti Yawe akapusushako Yerusalemu ku kuboko kwandi?’”
21Lelo abantu baikalafye tondolo ukwabula ukuti bamwasuke, pantu imfumu yalikonkomeshe bonse aiti, “Mwimwasuka.” 22Elyo Eliakimu mwana Hilikiya uwali mushika wa kwisano, Shebina kalemba mukalamba wa kwisano na Yoa mwana Asafu kalemba wa fyalecitika mu calo, baya kuli Hesekia nabalepula insalu shabo, no kumulondolwela ifyo uyu Rabushake aciba alelanda.