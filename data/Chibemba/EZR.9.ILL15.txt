Ipepo lyakwa Esra
1Panuma ya ifi fyonse intungulushi shaisa kuli ine no kunjeba ashiti, “Abena Israeli pamo na bashimapepo na bena Levi tabaipatula ukufuma ku bekalacalo ne fyamusebanya fyabo, ukufuma ku bena Kenani, abena Hiti, abena Perisi, abena Yebusi, abena Amoni, abena Moabu, abena Egupto elyo na bena Amoli. 2Pantu balyupile abana babo no kubofya ku bana babo. Kanshi umushobo uwasangululwa bausankanya no wa bekalacalo. Muli ubu butalami, bacilolo ne ntungulushi ebacililemo.”
3Ilyo naumfwile ifi nalepaula ifyakufwala fyandi, umwingila ne laya ilitali ilyapikulwa ubusaka, nanukulako umushishi ne myefu, naikala bulanda bulanda. 4Elyo bonse abali na katiina ku mashiwi yakwa Lesa wa bena Israeli, pa mulandu wa butalami bwa bantu ababwelele ukufuma ku busha, baisa nshinguluka ninshi ninjikala mu bulanda mpakafye inshita ye lambo lya cungulo. 5Kanshi pa nshita ye lambo lya cungulo naima ukufuma mukufunga ukulya ne fyakufwala fyandi ifyalepauka, nafukama, natambika na maboko yandi kuli Yawe Lesa wandi, 6no kutila,
“We Lesa wandi ndi ne nsoni, shili na pa menso yandi icakuti nimfilwa ukwinuna icinso kuli iwe we Lesa wandi, pa mulandu wakuti ububifi bwesu nabufika apatali ukucila imitwe yesu. Elyo ububi bwesu nabo nabukula ukufikafye na mu mulu. 7Ukufumafye ku nshita ya fikolwe fyesu ukushinta na pa bushiku bwa lelo, twaba mu bubifi ubukalamba. Kabili pa mulandu wa bubifi bwesu, ifwe pamo ne mfumu shesu na bashimapepo besu twalipeelwa ku minwe ya mfumu sha calo, ku lupanga, mu busha, ku bonaushi na ku nsoni ngefi fine cili lelo.
8“Lelo nomba pa kashita akanono, Yawe Lesa wesu nalanga uluse lwakwe pakutushilako abantu bamo, no kutupeelako incende iyamutende mu cifulo cakwe icamushilo, kabili nabutusha pa finso fyesu no kulenga tupuputulwe nelyo tucili mu busha panono. 9Pantu twali abasha, nomba Lesa tatulekelesha mu busha bwesu. Atulanga icitemwiko icakubelelela pa cinso ca mfumu sha ku Pesia, atupeela ubumi ubupya pakuti tukuule iŋanda yakwa Lesa wesu, no kuwamya ifyaonaike, no kutupeela ilinga lyakutucingilila mu Yudeya na ku Yerusalemu.
10“Nomba we Lesa wesu, cinshi twingalanda pali ici? Pantu natusuula amafunde yobe, 11ayo watupeele ukupitila mu babomfi bobe bakasesema ifyakutila, ‘Icalo muleingilamo no kucipoka calikowela ku fyabunani fya bantu bekalamo, ne misango iyamuselu yaisula muli ici calo ukufuma ku mpela ukushinta na ku mpela. 12Kanshi wileka abana bobe bopwe ku bana babo, nangu abana babo bopwe ku bana benu. Tecakwesha kupangana bucibusa na bantu aba pa nshita iyili yonse, epakuti mukabe na maka, no kulya ifilyo ifisuma ifya mu calo, nokucishiila abana benu pakuti bakacipyaninine umuyayaya.’ 13Kanshi fyonse ifyatuponene fyatucitikile pa mulandu wa ficitwa fyesu ifibi no bubifi bwesu ubukalamba, lelo twamona ukuti iwe we Lesa wesu tawatukandile ukufikapo ukulingana no bubi bwesu, walengele ukuti fwe bamo tushalepo ngefi fine. 14Nomba, bushe kuti twaonaula amafunde yobe nakabili pa mulandu wakuupana na bantu abacita ifyabipisha ifi? Bushe teti utufulilwe mpakafye no kutulofya ukwabula ukushalapo nangu umo uwakupusuka? 15We Yawe, Lesa wakwa Israeli uli mololoke pantu ifwe fwe balashi natupusuka ngefi tuli lelo. Kanshi mona, ifwe tuli pa cinso cobe no kubifya kwesu, eco tapali nangu umo uwingapama ukwiminina pa cinso cobe.”