Yobo ayasuka
1Elyo Yobo ayasuka ati,
2“Iyee nga cakuti ubulanda bwandi bwapimwa,
na macushi yandi yonse yapimwa pa cipimo!
3Ala kuti fyafinapo ukucila umusensenga wa mu lulamba lwa bemba,
eco na mu mashiwi yandi mubelele ukususwa.
4Pantu ine nalilaswa ne mifwi ya Mwine wa maka yonse,
no mupashi wandi ulenwa ubulembe bwa iyi mifwi,
ifyo Lesa atiinishako ala ine nafintengamina.
5Bushe punda wa mpanga alalila nga alelya icani,
nge ŋombe nayo taitalalafye tondolo ilyo ilelya umulemfwe?
6Nga kanshi nani engalya ifyakulya ifyatalala tondolo umwabula umucele?
Bushe mwalibamo umulyo mu cipande cabuuta ice lini?
7Ine nshikwete nsala yakulya ifyakulya fya musango uyu.
Nafimfitika ku mukoshi.
8“Iye, nga kuti nakwata ico ndelomba,
Lesa nao nga kuti ampeela ifyo ndekabila.
9Nangu nga kuti casekesha Lesa ukunjipaya,
nga kuti afungulula ukuboko kwakwe ampwishishishafye.
10Ici ecingalenga ukuti mpemwineko,
nangu line ningaba mu bucushi ubwabipisha,
nico nshakaana ifyalanda Uwamushilo.
11Bushe ine ncili na maka yakushipikisha ukwikala pano calo?
Buyo nshi ndelolela pakuti nteke umutima?
12Bushe amaka yandi kuti yalingana na mabwe ukukosa,
nangu umunofu wandi waba ngo mukuba?
13Mu cishinkafye amaka muli ine nayapwafye yonse ayakuti njafwilishe,
pantu na mano yene ine nayampela.
14“Umuntu uuli uwafupuka pa mulandu wakucula eukabila ukukoseleshiwa na banankwe,
epakuti talekele ukukwata akatiina ka ku Mwine wa maka yonse.
15Nomba imwe mwe bamunyinane namumbepa,
mumbepele ngo mukuku wa menshi ya mu kamana mainsa.
16Aya menshi yaba ayafundauka pantu yafuma ku menshi makasa ayalesunguluka
mwaisula no bufumi bwa bunga bwa mfula.
17Lelo mu nshita ya lusuba yalakama,
no kupwa yapwa ku mulandu wa cipuki.
18Abalendo abenda mu milongo ya ngamila balafuma mu nshila,
baya mukufwaya aya amenshi
basuka baluba no kufwila mu matololo.
19Abalendo abenda mu milongo ya ngamila ukufuma ku Tema balayafwaya,
na bamakwebo abafuma ku Sheba balasubila ukuyasanga.
20Nomba ukucetekela kwabo kuba kwakuicushafye,
pantu batila nga bafikako basanga yalyuma.
21Efyo nemwe bene muli kuli ine,
nga mwamona ubucushi bwandi mwatiina.
22Bushe nalitala mulomba icabupe,
nangu ukumfutilako icinasha mulandu pa fyuma fyenu?
23Atemwa, ukutila mpususheniko ku minwe ya balwani bandi,
ndubuleniko ku kuboko kwa bancusha?
24“Mfundeniko, ndebafye tondolo,
lengeni njishibe ifilubo nacita.
25Amashiwi ya mu bufumacumi yalakalifya,
lelo imwe ifi mulenjebaula, bushe kuti cangafwa?
26Bushe mulefwaya tuletalikana pa mashiwi ayafye,
no kuleka amashiwi ya muntu uwapelelwa yoluluke ngo mwela?
27Imwe kuti mwapendwila pa mwana wanshiwa,
no kushitisha umunenu.
28“Aleni nomba pilibukeni no kundolesha mundoleshe,
bushe ine kuti nabepa ubufi pa cinso cenu?
29Tontonkanyenipo nakabili. Ine nshilefwaya ulufyengo nakabili,
tontonkanyenipo nakabili pantu muletwishika ubufumacumi bwandi.
30Bushe kwena muli ubufi mufyo ndelanda ine,
nangu mucili muletontonkanya ukuti ine teti nsobolole ifibi ne fisuma?”