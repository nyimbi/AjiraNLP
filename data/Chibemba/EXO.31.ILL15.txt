Basala abakupanga Itenti ne fya mwitenti lyakwa Lesa
(Ukufuma 35:30—36:1)
1Kabili Yawe aebele Mose ati, 2“Mona ninsala Besaleli mwana Uri, umwishikulu wakwa Huri, uwa mu luko lwakwa Yuda. 3Nimwisushamo Umupashi wakwa Lesa kabili nimupeela ukucenjela, amano yakwishiba ifyakupanga panga ifya misango yonse. 4Akalaelenganya bwino mukupanga ifya golide ne fya silifa ne fya mukuba, 5ukuputula amabwe no kuyekasha, ifyakubasa ifimuti, ne fyakupanga panga pakuti bakapange ifya misango yonse. 6Kabili ninsonta na Oliabu umwana mwaume wakwa Aisamaki uwa mu luko lwakwa Dani, uwakwafwa Besaleli. Kabili nimpeela ukucenjela ku baishiba ifyakupanga panga pakuti bakapange ifintu fyonse nkukonkomeshe. 7Bali nokupanga Itenti Lyakukumaninamo, Imbokoshi ya Cipangano ne Nkupiko apakufutilwa ifyabubifi elyo ne fipe fyonse fimbi ifya mwi Tenti, 8itebulo ne fibombelo fyaliko, icakutekapo ifisaniko ca golide wine wine ne fibombelo fyaciko fyonse, ubulambo bwa bubani, 9ubulambo bwakocelapo amalambo yakoca ne fibombelo fyabuko, umusambilo ne cakuutekapo. 10Elyo kabili bakapikule ifyakufwala ifyamushilo fyakwa Aroni shimapepo ne fya bana bakwe abaume fintu bakalafwala nga balabomba umulimo wa bushimapepo. 11Bakapange na mafuta yakusuba no bubani ubwanunka ubusaka ubwa mu Muputule wamushilo. Ifi fyonse bakafipange ukulingana nomo nakonkomeshe.”
Isabata
12Kabili Yawe aebele Mose ati, 13“Ukebe abena Israeli auti, ‘Muli nokubaka Amasabata yandi pantu ici e cishibilo kuli ine na kuli imwe ne nkulo shenu shonse ukuti nine Yawe uumulenga kuti mube abamushilo. 14Mulebaka ubushiku bwe Sabata pantu bushiku bwamushilo kuli imwe. Uyo onse uushilicindika, akepaiwe. Uyo onse uukabomba umulimo uuli onse pali ubu bushiku, wakutamfyafye mu bantu bandi. 15Mukalebomba imilimo mu nshiku mutanda, lelo ubwalenga cine lubali bwena bushiku bwe Sabata ubwakutuushamofye ubwamushilo kuli Yawe. Uyo onse uukabombapo umulimo uuli onse pe Sabata akepaiwe. 16Abena Israeli bakalebaka ubushiku bwe Sabata, bakalebusefya mu nkulo shabo shonse ishikakonkapo nge cipangano ca pe. 17Ubushiku bwe Sabata bukaba e cishibilo ca pe kuli ine na ku bena Israeli. Pantu mu nshiku mutanda emo Yawe acitile umulu ne sonde, elyo pa bushiku ubwalenga cine lubali epo alekele ukubomba atuusha.’”
18Ilyo Lesa apwile ukulanda na Mose pa lupili lwa Sinai, amupeele amabwe yabili ayapapatala aya cipangano, ayo Lesa alembelepo ku munwe wakwe.