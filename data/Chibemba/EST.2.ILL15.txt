Esta aba namfumu
1Panuma ya ifi fyonse, elyo icipyu ca mfumu Asuelusi capwa, aibukisha Fashiti paco acitile nefyo bamupingwile. 2Elyo ababomfi ba mfumu abaleitumika basosa abati, “Fwaileni imfumu abakashana banacisungu abasuma. 3Imfumu isale bacilolo mu fitungu fyonse ifya calo cakwe abakulonganika abakashana banacisungu no kubaleta ku ŋanda ya banakashi ba mfumu iyaba mu musumba wa Susa. Aba bakashana bakalasungwa na Hegai mutungwi umubomfi wa kwisano uwaleyangalila abanakashi ba mfumu. Babapeele na mafuta na tumbi utwakuti bamoneka bwino. 4Pali aba bakashana, uukasekesha imfumu eukapyana namfumu Fashiti.” Ici casansamwishe imfumu, no kucita efyo yacitile.
5Kanshi mu musumba wa Susa mwali Umuyuda umo ishina lyakwe ni Modekai umwana wakwa Yairi, umwana wakwa Shimei, umwana wakwa Kishi, umwina Benjamini, 6uwali pa basha basendele ukufuma ku Yerusalemu pamo na Yekoniya imfumu ya ku Yuda uo Nebukadinesa imfumu ya ku Babiloni asendele. 7Modekai alesunga Hadasa, umufyala wakwe, pantu takwete wishi na nyina. Umukashana uwaishibikwa ne shina Esta, alikwete icata icisuma nganshi kabili uwaemba, ne cinso cakwe icisuma. Ilyo wishi na nyina bafwile, Modekai amubuula alamusunga ngo mwana wakwe.
8Kanshi ilyo babilishe imbila ne cebo ca mfumu, abakashana abengi babalonganika mu musumba wa Susa, balasungwa na Hegai. Esta nao balimusendele kwisano lya mfumu no kumubika mu minwe yakwa Hegai, uwaleangalila abaleikala ku ŋanda ya banakashi ba mfumu. 9Esta awamina Hegai, nao amutemwa. Ecalengele ukuti mukwangufyanya amupeela ifyakumuyemfya ne fyakulya ali nokupoka. Kabili amupeela na bakashana abatumishi cine lubali abo asalile ukufuma mwisano lya mfumu, atwala Esta na bakashana bakwe ku muputule uusuma mu ŋanda ya banakashi ba mfumu,
10Esta tasokolwele abantu bakwe nangu ulupwa lwakwe pantu Modekai alimukonkomeshe ukukanasokolola. 11Cila bushiku Modekai aleendauka mupepi no lubansa lwa ŋanda ya banakashi ba mfumu pakuti eshibe ifilecitika kuli Esta.
12Kanshi inshita yasuka yafika iyakuti cila mukashana aye ku mfumu Asuelusi. Ici cacitike panuma ya mweshi ikumi limo na ibili (12) ukulingana ne cebo ca banamayo. Imyeshi yakuipekanya yali ngefi: Imyeshi mutanda abakashana balesuba amafuta aya cinyamuti icanunka ubusaka muri, elyo imyeshi imbi mutanda mafuta yambi ayacena icisuma na fimbi ifyo banamayo balebomfya pakuiwamya. 13Ilyo umukashana aleya ku mfumu ukufuma mu ŋanda ya banakashi ba mfumu, bali nokumupeela fyonse ifyo alefwaya ukusenda pakuya kwisano lya mfumu. 14Afwile ukwingila icungulo elyo akacelo afuma aya mu ŋanda iyabubili iyo balesungilamo abanakashi ba mfumu. Uwalesunga iyi ŋanda ni Sha Ashigasi, mutungwi uwaleangalila abakashi ba mfumu abashaupilwe mu bwinga. Umukashana teti abwelele ku mfumu nakabili kanofye imfumu nga yamutemwa lyena kuti yamwita mwishina.
15Elyo cafikile Esta umwana umwanakashi wakwa Abihaili nalume wakwa Modekai, uwalemusunga ngo mwana wakwefye, ukuya ku mfumu. Esta talombele nangu cimo kanofye ifyo Hegai mutungwi wa mfumu, uwaleangalila banamayo amwebele. Kanshi Esta aletemwikwa kuli bonse abalemumona. 16Kanshi ilyo batwele Esta ku mfumu Asuelusi mwisano lyakwe mu mweshi walenga ikumi limo, umweshi wa Tebeti mu mwaka walenga cine lubali uwa bufumu bwakwe, 17imfumu yatemenwe Esta ukucila bonse abanakashi bambi. Amona ukusekelelwa no luse ku mfumu ukucila banacisungu bambi bonse. Kanshi yamufwika icisote cabunamfumu ku mutwe, yamucita namfumu pa malo yakwa Fashiti. 18Elyo imfumu yacitile bacilolo na babomfi bakwe imitebeto iyikalamba. Kwena yali mitebeto yakwa Esta. Apeela ku fitungu fya calo cakwe ubushiku bwakutuusha no kupeela ifyabupe ukulingana nefyo imfumu ingapeela.
Modekai apususha Asuelusi
19Kanshi ilyo balonganike abakashana kabili umuku wabubili, Modekai ena aikele pa mpongolo ya mfumu. 20Esta tasokolwele ulupwa lwakwe nangu abantu bakwe ukulingana nefyo bamukonkomeshe kuli Modekai. Esta abeela Modekai ngefyo alemubeela ilyo alemusunga.
21Mu nshiku shilya lilya Modekai aleikala pa mpongolo ya mfumu, Bigitani na Tereshi bamutungwi babili ba mfumu abalonda pa mpongolo bafulilwa imfumu, bafwaya nokwipaya imfumu Asuelusi. 22Kanshi Modekai aumfwa uyu mulandu. Kabili aeba namfumu Esta. Esta nao aeba imfumu mwishina lyakwa Modekai. 23Elyo bafwailisha pali uyu mulandu, basanga nokuti cishinka. Aba baume bonse babili babakulika ku fimuti. Nefi fyonse fyalilembelwe mu citabo camilandu pa cinso ca mfumu.