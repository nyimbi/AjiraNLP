Kuli kembisha mukalamba. Ulwakwa Davidi umubomfi wakwa Yawe.
1Ububi bulasesemena umubifi mu mutima wakwe,
umwenso wakutiina Lesa tawaba pa cinso cakwe.
2Pantu umubifi alaimona ukuti alicila abantu bonse,
ena amona kwati Yawe tekuti eshibe ububifi bwakwe,
no kumulimwinapo.
3Amashiwi ya ku kanwa kakwe yabubifi no bucenjeshi,
alileka ukucita ifyamano nelyo ifisuma.
4Na lintu ali pa musengele apanga ukucita ifintu ifyabipa,
no kufwaya inshila iyishili yamutende,
taikanyako ukucita ifintu ifibi.
5Uluse lobe ulushipwa we Yawe lwafika na ku mulu,
ne cishinka cobe cafika na mu makumbi.
6Ubulungami bobe bwaba nge mpili ishikalamba,
no mulinganya obe washika pamo nge tenga lya bemba.
We Yawe ulasunga abantu pamo pene ne nama.
7Ifyo kwawama ukutemwa kobe ukushipwa we Lesa,
abantu bonse bafisama mu cintelelwe ca mapindo yobe.
8Balya ifyanona mu Å‹anda yobe
ubanwesha mu mumana wa nsansa shobe.
9Pantu intulo yabumi yaba kuli iwe,
ni mu lubuuto lobe tumwena ulubuuto.
10Ukonkanyepo ukutemwa kobe kuli abo abakwishiba,
no bulungami bobe ku baololoka imitima.
11Wileka abantu abacilumba ukulanjimina,
nelyo ababifi ukulansupila.
12Mona ifyo incitatubi shiwile shili panshi,
epo shilele, nashifilwa ukwima.