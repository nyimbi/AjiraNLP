Abena Moabu basangukila abena Israeli
1Yoramu umwana mwaume wakwa Ahabu, ayambile ukuteeka pa bufumu bwa mu Israeli, mu musumba wa Samaria, mu mwaka walenga ikumi limo na cine konse konse (18) ilyo Yehoshafati ali imfumu ya bena Yuda. Kabili ateekelemo imyaka ikumi limo na ibili (12). 2Acitile ifyabipa pa cinso cakwa Yawe, lelo tacali nge fyacitile wishi na nyina. Ena alibongolwele uluceshi lwa mabwe ulwamapepo ulwakwa Baali ulo wishi akuulile. 3Nomba alitwalilile mu fyabubifi ifyo Yeroboamu umwana mwaume uwakwa Nebati aletelele na bena Israeli ukubifyako. Tapilibwike ukufumako.
4Nomba Mesha imfumu ya bena Moabu alikwete umwine umulimo alebomba uwakuteeka impaanga, kabili aletuula ku mfumu ya bena Israeli utwana twa mpaanga amakana umwanda umo (100,000), na masako ya basukusuku amakana umwanda umo (100,000). 5Lelo panuma ya mfwa yakwa Ahabu, imfumu ya ku Moabu yasangukila imfumu ya bena Israeli. 6Kanshi pali ilya nshita imfumu Yoramu yaima ukufuma ku Samaria no kulonganika abashilika ba mu Israeli bonse. 7Atuma na mashiwi aya kuli Yehoshafati imfumu ya bena Yuda ati, “Imfumu ya ku Moabu nainsangukila. Bushe kuti wanshindika kukuya lwisha abena Moabu?”
Yehoshafati ayasuka ati, “Nalakushindika, pantu ine cimo cine na iwe. Abantu bandi cimo na bantu bobe, elyo bakabalwe bandi cimo na bakabalwe bobe.” 8Kabili aipusha nokuti, “Bushe tukabomfya nshila nshi pakuya balwisha?”
Yoramu ayasuka ati, “Ukupitila mu matololo ya ku Edomu.”
9Kanshi imfumu ya bena Israeli yaima pamo ne mfumu ya bena Yuda elyo ne ya bena Edomu. Panuma yakwenda inshiku cine lubali ulwendo lwakushinguluka, amenshi yakunwa abashilika pamo ne nama bakwete fyapwa.
10Imfumu ya bena Israeli epakuilishanya aiti, “Cinshi, bushe Yawe alonganikila fwe mfumu shitatu pamo, icakuti nomba ese atupeelefye mu minwe ya bena Moabu?”
11Lelo Yehoshafati epakwipusha ati, “Bushe takuli kuno kasesema wakwa Yawe pakuti eo atwipushisheko kuli Yawe.”
Cilolo umo uwa mfumu ya bena Israeli ayasuka ati, “Epo ali Elisha umwana mwaume wakwa Shafati, uwaleitila amenshi pa minwe yakwa Eliya.”
12Yehoshafati asosa ati, “Ulya wine euli ne shiwi lyakwa Yawe.” Kanshi imfumu ya bena Israeli na Yehoshafati ne mfumu ya bena Edomu epakuya kuli ena.
13Elisha aeba imfumu ya bena Israeli ati, “Bushe ni finshi twingabombela pamo iwe na ine? Kabiye kuli bakasesema bakwa wiso na bakasesema bakwa noko.”
Lelo imfumu ya bena Israeli yayasuka aiti, “Iyoo, pantu ifwe bonse imfumu shitatu ni Yawe atulonganike ukuti atupeele mu minwe yakwa Moabu.”
14Elisha asosa ati, “Mu cishinkafye cakwa Yawe umwine wa fita uwamweo, uyo ine ntumika, mbula ukuba no mucinshi kuli Yehoshafati imfumu ya bena Yuda, nga nshikusakamene nangu ukukulolesha. 15Nomba ndeteleniko kalisha we seese.” Cilya kalisha we seese alelisha, ukuboko kwakwa Yawe kwaisa pali Elisha. 16Elyo alanda ati, “Ifi efyo Yawe alanda ifyakuti, ‘Imbeni ifishima ifingi muli lino ishika.’ 17Pantu ifi efyo Yawe asosa ukuti, ‘Tamwamone umwela nangu imfula, lelo amenshi yalaisula mu mpanga yonse iya mwishika, kabili imwe, iŋombe shenu elyo ne fitekwa fyenu fimbi eyo muli nokunwa.’ 18Ici, cintu cayanguka nganshi pa cinso cakwa Yawe, kabili ali nokupeela Moabu kuli imwe. 19Muli nokupokolola imisumba yonse iya malinga pamo ne mishi iyikalamba. Muli nokutema umuti onse uusuma, ukucilika intulo shonse isha mimana, elyo no konaula ibala lyonse ilisuma ku mabwe.”
20Ulucelo lwakonkelepo, ukulingana ne nshita yakutuulilapo ilambo, bamona amenshi yatelemuka ukufuma ku lubali lwa ku Edomu. Kabili impanga yonse yaisulamo amenshi.
21Nomba bonse abena Moabu ilyo baumfwile ukuti ishamfumu nashima ukwisa mukubalwisha, baimishe umwaume onse, umwaice nangu umukote uwingalwa ulubuli, baisa mwimika ku mupaka. 22Ilyo babuuka ulucelo, basanga akasuba nakasanika pa menshi. Ku lubali lwa bena Moabu amenshi yalemoneka ayakashika kwati mulopa. 23Elyo basosa abati, “Mulopa ulya, ni shilya imfumu shifwile nashilwa no kwipayana. Mwe bena Moabu twendeni mukutapa icuma.”
24Lelo ilyo abena Moabu baisa fika pa nkambi ya bena Israeli, abena Israeli babemina no kubalwisha mpaka bafulumuka. Kabili abena Israeli bakumana mpanga yonse no kwipaya abena Moabu.
25Baonaula imisumba, na cila muntu aposapo ilibwe pebala ilisuma mpaka lyafimbwa. Bacilika utumfukumfuku twa menshi no kutemaula imiti iyisuma yonse. Kanofye Kiri Hareseti eo bashilekofye na mabwe yonse umo yaikalila. Nomba abaume abali na malekeni baushinguluka no kuusansa nao wine.
26Ilyo imfumu ya ku Moabu yamona ukuti ulubuli lwaikosela, yaima yasenda abaume abalwila ku lupanga imyanda cine lubali (700) ukwesha ukupatikisha ukuti ifike ku mfumu ya ku Edomu, nomba yafilwa. 27Elyo yabuula umwana wakwe ibeli umwaume, uwali nokuipyana pa bufumu, yamutuula ilambo pelinga lya musumba. Abena Moabu epakufulilwa abena Israeli icine cine, baima babwelela na ku calo cabo.