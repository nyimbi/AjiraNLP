Ipinda lya nsalu yakufwala mu musana
1Ifi efyo anjebele Yawe ine ne Yeremia ati, “Kashitepo insalu iyabusaka kabili iyatelela, eyo ukake mu musana, nomba wiesha kuitumpa mu menshi.” 2Awe na ine nayashita insalu, ukulingana ne shiwi Yawe ankonkomeshe, nakaka na mu musana.
3Elyo kabili ishiwi lyakwa Yawe lyaishile kuli ine umuku wacibili aliti, 4“Senda insalu ushitile iyo ufwele, uye ku mumana wa Yufurate uye uifise mu mulale wa cilibwe.” 5Kanshi na ine epakuya ifisa ku Yufurate, ngefyo Yawe umwine ankonkomeshe.
6Ilyo papitile inshiku ishingi elyo Yawe anjeba ukubwelela ku Yufurate, kukuya buula ilya nsalu anjebele ukuya fisa. 7Kanshi na ine epakuya ku Yufurate. Nalafwaya apo nafishile insalu, awe naisanga. Kuti nati ndoleshe, awe namonafye yalyonaika, teyakufwala nakabili iyoo.
8Elyo ishiwi lyakwa Yawe lyaishile kuli ine aliti, 9“Ifi fine efyo ine nkapwisha abena Yuda na bena Yerusalemu icilumba cabo icishaikulila. Ifi efyasosa Yawe. 10Aba bantu babi abakaana ukulabeela amashiwi yandi, abaumalala imitima, abakoselelafye ukulabifya, abapepa imilungu imbi imbi, no kubombela eyo babombela, nabo bene bakaba nga iyi ine insalu iyo umuntu ashingafwala nakabili. 11Pantu ngefi fine umushipi wakukaka mu musana wa muntu wikata ku mubili, efyo na ine wine mfwaya ukuti aba mu ŋanda yakwa Israeli bonse na ba mu ŋanda yakwa Yuda bonse balenjikatisha. Epakuti baleba abantu abandifye, abakulanumbanya no kulancindika, lelo abantu bandi bena tebakumfwa iyoo.
Ipinda lya mitondo iyatobaika
12“Iwe Yeremia, eba abena Israeli ukuti, Ifi efyasosa Yawe, Lesa wakwa Israeli ati, ‘Mu mitondo yonse besushemo umwangashi.’ Nabo nga bakwasuka abati, ‘Ala twalishiba ukuti mu mitondo yonse tuli nokwisushamo umwangashi.’ 13Elyo nobe ubebe ukuti, ‘Ifi efyasosa Yawe ati, ine ne Yawe nkanwensha abantu ba muli cino calo umwangashi, mpakafye bakakolwe, emukuti abo nkanwensha ni bashamfumu bamwana Davidi, na bashimapepo, na bakasesema, na bena Yerusalemu bonse. 14Elyo ine nkabuula bashibo na bana babo nkalebapamanya nge mitondo. Ifi efyasosa Yawe. Ine nshakabalangulukileko, nshakomfwe no bulanda nangufye uluse nakalya, mpaka nkabalofye.’”
Yeremia asoka abantu palwa cilumba cabo
15Imwe mwe bena Israeli, lekeni icilumba.
Muleumfwa bwino no kubikako amano,
pantu ni Yawe Lesa eulelanda.
16Akucindikeni Yawe Lesa wenu,
ilyo ashilati alete imfifi,
ilyo imwe mushilati muipunune ku mabwe ya mu mpili icungulo bushiku.
Pantu ulubuuto ulo imwe mulolela,
akalusangula imfifi iyafiitisha fititi kabili iyakutiinya.
17Nomba nga tamwaumfwe,
ninshi nakulalilila mu bumfisolo pa mulandu wa cilumba cenu.
Na menso yandi yakulaloosha no kukwitulula ifilamba,
pantu bakasenda umukuni wakwa Yawe muli bunkole.
18Elyo Yawe anjeba ati,
“Kebe imfumu iyateeka cino calo,
webe na nyina wakwa namfumu,
ukuti bafume pa fipuna fyabo ifyabufumu,
pantu ifisote fyabo ifyayemba ifyabufumu,
fili nokufulika ku mitwe yabo.
19Imisumba ya mu matololo ya Negebu nabaisalako,
takuli no wakuti apeke pakuyamo.
Abena Yuda bonse nababasenda muli bunkole,
bonsefye nababasenda.”
20Imwe mwe bena Yerusalemu, sansuleni amenso mumone.
Abalwani benu balya baletula ku kapinda ka ku kuso.
Ngo mukuni obe ulya wapeelwe ukusunga, uli kwi?
Umukuni wa mpaanga ishisuma isho mwalecankilwamo.
21Bushe mukatilapo shani ilyo bakamwalukila
ku bantu abo mwaletontonkanya ukuti e bacibusa benu,
pakuti ebo nomba bakalemuteeka?
Ala mukalaumfwa ubukali,
nga bulya bwine bumfwa umwanakashi uwakomwa ne fumo.
22Nga mukalaipusha mwe bene amuti,
“Cinshi calenga ukuti ili shamo lituponene?”
Ala ni pa mulandufye wa bulungani bwenu ubushaibipila.
Ecalenga ukuti insalu shesu bashilepaule pakutufuula,
no kucusha imibili yesu.
23Bushe umwina Kushi kuti ayalula inkanda yakwe?
Nangu bushe imbwili kuti yayalula amabala yaiko?
Nemwe bene teti mucite icisuma,
mwalibelela ukulacita ifyabipa.
24Yawe asosa ati,
“Ala, nkamululula nge misungu,
mukolululwa no mwela uukatula mu matololo.
25Ishamo likamuponena imwe,
nge cakaniko ico namulingila,
pantu imwe mwalimfumyako amano,
mucetekelafye imilungu iyabufi.
26Ine ne Yawe nkamufula imwe ifyakufwala,
no kuleka mukomfwe insoni.
27Ndamonako uko imwe mucita ifintu ifyabunani.
Mu tupili na mu mabala,
emo imwe mukonkelela imilungu,
nga filya ficita umwaume uulekumbwa muka munankwe,
nga filya fine ficita sawe uulebobwela.
Mukacimona imwe mwe bena Yerusalemu mwe bakowela,
bushe ni lilali mukasanguluka?”