Babwesesha umwanakashi umwina Shunemu ibala
1 Nomba Elisha alyebele umwanakashi ulya apepele umwana ukubuuka ku bafwa ati, “Fuma muno, kabiye no lupwa lobe no kuya ikala konse uko wingafwaya pa kashita akalinga, pantu Yawe alatuma icipowe muli cino calo icili nokupwa imyaka cine lubali.” 2Umwanakashi acitile ukulingana nefyo umuntu wakwa Lesa amwebele. Ena no lupwa lwakwe bafuma baya ikala mu calo ca Bafilisiti pa myaka cine lubali.
3Panuma ya myaka cine lubali abwelele ukufuma ku calo ca Bafilisiti elyo aya ku mfumu no kwipusha pakuti bamubweseshe iŋanda ne bala lyakwe.
4Nomba imfumu yalelanda kuli Gehasi, umubomfi wa muntu wakwa Lesa, kabili yalemweba aiti, “Njeba palwa fintu fyonse ifikulu ifyo Elisha acita.” 5Ilyo Gehasi acili alelondolwela imfumu ifyo Elisha abushishe umuntu ukufuma ku bafwa, umwanakashi umwine wa mwana ulya Elisha abushishe ukufuma ku bafwa afika mukulomba ku mfumu ukumubweshesha iŋanda ne bala lyakwe.
Gehasi asosa ati, “Umwanakashi wine ni uyu kanabesa we mfumu yandi. Noyu e mwana wakwe Elisha abushishe ukufuma ku bafwa.” 6Imfumu yaipusha umwanakashi pali ifi, nao alondolola.
Elyo aeba cilolo umo ukuti amone pa mulandu wakwe, amweba nokuti, “Ushininkishe ukuti bamubwesesha ifipe fyakwe fyonse ukubikapo ne cuma icafuma mwibala lyakwe ukufumafye pa bushiku afumine muno calo ukushinta na nomba.”
Hasaeli aipaya Beni Hadadi
7Elisha aile ku Damasiko, kabili pa nshita ilya Beni Hadadi imfumu ya ku Aramu ali umulwele. Ilyo baeba imfumu ukuti, “Umuntu wakwa Lesa naenda ukwisa fika kuno,” 8imfumu epakweba Hasaeli aiti, “Senda icabupe, uye ukumanye umuntu wakwa Lesa. Uleke ena akwipushisheko kuli Yawe amashiwi yakuti, ‘Bushe ine ndi nokupola ukufuma kuli ubu bulwele?’”
9Hasaeli aima aya mukukumanya Elisha, nasenda mu minwe yakwe nge cabupe ifipe ifyakusenda ingamila amakumi yane (40) ifintu ifikankala fyonse ifya mu Damasiko. Aingila no kuya iminina pa cinso cakwa Elisha no kusosa ati, “Umwana obe Beni Hadadi imfumu ya ku Aramu nantuma ukwisa ipusha ukuti, ‘Bushe ine ndi nokupola ukufuma kuli ubu bulwele?’”
10Elisha ayasuka ati, “Kabiye kamwebe utile, ‘Cacine uli nokupola.’ Lelo Yawe nansokolwela ukuti ena ali nokufwa.” 11Elyo Elisha atontafye amenso pamo pene ne mpumi yakwe yakashika mpakafye Hasaeli aumfwa insoni. Elyo umuntu wakwa Lesa atampa ukulila.
12Hasaeli aipusha ati, “Cinshi ico we shikulu watampila ukulila?”
Amwasuka ati, “Pantu ninjishiba ububi bonse uli nokucita ku bena Israeli. Uli nokoca incende shonse ishacingililwa, ukepaya abalumendo bonse ku lupanga, ukafwantaula utunya twabo pa mushili kabili ukatumbula amafumo ya banakashi abali pabukulu.”
13 Hasaeli asosa ati, “Nga ine ne mubomfi obe, ne mbwafye, kuti nacita shani icintu cakula mu musango uyo?”
Elisha ayasuka ati, “Yawe nananga ukuti uli nokuba imfumu ya bena Aramu.”
14Elyo Hasaeli afuma pali Elisha abwelela kuli shikulu wakwe. Ilyo Beni Hadadi aipusha ati, “Finshi Elisha akwebele?” Hasaeli ayasuka ati, “Acinjeba ukuti mu cacine uli nokupola.”
15Lelo ubushiku bwakonkelepo abuula icisalu icatikama, acibomfya mu menshi noku cifimba pa menso ya mfumu, aititila mpaka yafwa. Elyo amupyana pa bufumu.
Yehoramu aba imfumu ya bena Yuda
(2 Imilandu 21:1-20)
16Mu mwaka walenga isano uwakwa Yoramu umwana mwaume wakwa Ahabu ilyo ali imfumu ya bena Israeli, Yehoshafati nao ewali imfumu ya Bena Yuda. Elyo Yehoramu umwana mwaume wakwa Yehoshafati ewamupyene pa bufumu bwa bena Yuda. 17Ali ne myaka amakumi yatatu na ibili (32) ilyo aishileba imfumu, kabili aikele pa bufumu imyaka cine konse konse mu Yerusalemu. 18Aendele mu nshila shaleendamo imfumu shonse isha bena Israeli ngefyo aba mu ŋanda yakwa Ahabu bacitile, pantu na mu kuupa kwakwe aupile umwana wakwa Ahabu. Acitile ifyabipa pa cinso cakwa Yawe. 19Lelo Yawe tafwaile ukonaula abena Yuda pa mulandu wa mubomfi wakwe Davidi. Yawe alilaile ukumusungila icengelo pamo na bana bakwe umushinsanshiku.
20 Mu nshita shakwa Yehoramu, abena Edomu basangukile ubufumu bwa bena Yuda no kuikwatila imfumu yabo abene. 21Kanshi Yehoramu epakuya kuli Sairi asenda na maceleta yonse. Abena Edomu bamushinguluka pamo ne fita fikalamba ifya maceleta, nomba mu nshita ya bushiku Yehoramu aima ailwishisha inshila yakupusukilamo lelo abashilika bakwe bena babutuka babwelela kumwabo. 22Ukushinta ne lelo abena Edomu baikala abasangukila abena Yuda. Abena Libina nabo bapondweke pa nshita imo ine.
23Palwa fintu fimbi ifya pa bufumu bwakwa Yehoramu, na fyonse ifyo acitile, bushe tafyalembwa mu citabo ca milandu ya shamfumu sha bena Yuda? 24Yehoramu asuka afwa no kuya lala ukwalala ifikolwe fyakwe. Bamushiika pamo nabo mu musumba wakwa Davidi. Kabili Ahasia umwana wakwe umwaume amupyana pa bufumu.
Ahasia aba imfumu ya bena Yuda
(2 Imilandu 22:1-6)
25Mu mwaka walenga ikumi limo na ibili (12) uwakwa Yoramu umwana wakwa Ahabu imfumu ya bena Israeli, Ahasia umwana mwaume wakwa Yehoramu imfumu ya bena Yuda ewatendeke ukuteeka. 26Ahasia ali ne myaka amakumi yabili na ibili (22) ilyo ayambile ukuteeka pa bufumu. Kabili ateekele pa bufumu umwaka umo mu musumba wa Yerusalemu. Nyina ishina lyakwe ali ni Ataliya, umwanakashi umwishikulu wakwa Omuri imfumu ya mu Israeli. 27Akonkelele imicitile ya ba mu ŋanda yakwa Ahabu no kucita ifyabipa pa cinso cakwa Yawe ngefyo aba mu ŋanda yakwa Ahabu bacitile, pantu ali ni shifyala wakwa Ahabu.
28Ahasia aya ku nkondo pamo na Yoramu umwana mwaume wakwa Ahabu mukulwisha Hasaeli imfumu ya bena Aramu ku Ramoti Gileadi. Abena Aramu bacena Yoramu. 29Kanshi imfumu Yoramu epakubwelela ku Yesireli mukundapwa ifilonda abena Aramu bamucenene ku Ramoti lintu balelwa na Hasaeli imfumu ya bena Aramu.
Elyo Ahasia umwana mwaume wakwa Yehoramu imfumu ya ku Yuda aya ku Yesireli mukupempula Yoramu mwana Ahabu, pantu ninshi ali uwacenwa.