Lesa afwile ukutiinwa
Elihu
1“Ecalenga ukuti umutima wandi ututume,
no kukubauka mu cifuba candi.
2Kutikeni imwe bonse. Umfweni ishiwi lyakwa Lesa ifyo lilepanta,
umfweni ifyo icibulumo cilefuma mu kanwa kakwe.
3Alebyashisha umwele wa nkuba pano pesamba lya mulu,
nao umwele ulefika na mu mpela shonse pano pesonde.
4Pakonkapo icibulumo ce shiwi lyakwe,
abulukuta ne shiwi lya bucindami bwakwe,
kabili talesha iyo imfula ukubyata, ilyo ishiwi lyakwe lyaumfwika.
5Cine cine Lesa alatusungusha pafyo acita ifikulu,
kabili ifintu abomba fyakutupeshafye mano.
6Ifyo eba ubunga bwa mfula ati, ‘Ponena pa mushili.’
Nangu ifyo eba imfula ati, ‘Fumfumukila panshi.’
7Ninshi ne milimo ya bantu yatala yalala,
epakuti abantu bonse bashininkishe ukuti Lesa aliba pa milimo.
8Ninshi lyena ne nama sha mpanga shabwelelamo uko shikala,
no kwamba ukulauba umo shilala.
9Kankungwe afuma kumwakwe ku kapinda ka ku kulyo,
no mwela wa ku kapinda ka ku kuso waleta impepo.
10Umupu wakwa Lesa ulapanga amenshi makasa,
walenga na pa mulu wa menshi ponse ukutikama.
11Lesa ewisusha amenshi mu makumbi,
amakumbi nayo yayamba ukubyata umwele wa nkuba.
12Lesa umwine ewensha amakumbi
na pa nshita sha mu mwaka alayatungulula umwakwalukila,
amakumbi yalanakila ifyebo fyakwa Lesa pano isonde ponse.
13Ico Lesa aletela amakumbi ne mfula pano calo,
ni pakuti akalipile abantu ba pano calo,
na pakuti abalange ukutemwa kwakwe.
14“Umfwa bwino aya mashiwi iwe Yobo, wikalefye tondolo,
kabili utontonkanye ne fisungusho fyakwa Lesa.
15Bushe iwe Yobo, walishiba ifyo Lesa asesha ifi fintu,
bushe iwe walishiba ifyo amakumbi yakwe yabyasha umwele wa nkuba?
16Bushe iwe walishiba icilenga amakumbi ukulaenda mu lwelele,
ala naco cine mulimo wakupapa,
uutulanga ifyo amano yakwa Lesa yaba ayapwililika.
17Wamona ifyo ifyakufwala ifi ufwele fikabile ku cipuki,
ilyo umwela wa ku kapinda ka ku kuso utalalika icalo.
18Bushe iwe kuti wayafwako Lesa ukufungulula umutenge wa mulu,
pakuti ulemoneka nge cilolani icaengwa ku cela?
19“Bushe iwe ulefwaya tulande shani pali Lesa?
Pantu nomba ifwe amano yapela, ne fyakulandapo fimbi tapali.
20Ine nshaebe Lesa nati, ‘Leka nine ndelanda,’ awe,
pantu limbi kuti angonaula.
21Takuli muntu nangu umo uwingalolesha pa kasuba
akabengeshima mu mulu, panuma
ilyo umwela waseshapo amakumbi.
22Na ku kapinda ka ku kuso kwaisuka kwabuuta,
icakuti Lesa aikala mu bucindami bwakutiina.
23Ifwe teti tufike apaikala Umwine wa maka yonse,
alitucila amaka no mulinganya,
ena alalungika nganshi, kabili taba na lufyengo.
24Ecilenga nokuti abantu balemukwatila akatiina,
kabili e mulandu wine ulenga ukuti alesuula abantu bonse abaitunga amano.”