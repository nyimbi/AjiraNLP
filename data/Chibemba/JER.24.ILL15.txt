Imiseke ibili iya makunyu
1 Yawe alinangile imiseke ibili umwali amakunyu, neyo miseke yali pantanshi ye Tempele lyakwa Yawe. Ici cali panuma lintu Nebukadinesa imfumu ya ku Babiloni aikete Yekonia mwana Yehoyakimu, uwaleteeka icalo ca Yuda, pamo ne ntungulushi sha mu Yuda na balebasa ifyakubasabasa na balefula ifyakufulafula, ukubafumya mu Yerusalemu no kubasenda bonse muli bunkole ku Babiloni. 2Mu museke umo mwali amakunyu ayasuma nganshi, yalya yabangililapo ukupya. Nomba mu museke ubiye mwena mwalifye amakunyu ayabi nganshi, ayabola ayo umuntu ashingalya na kulya. 3Elyo Yawe anjipusha ati, “Yeremia, bushe finshi iwe wamona?”
Na ine nayasuka nati, “Makunyu. Ayawemepo yali ayasuma nganshi, na yabipilepo yali ayabipisha nganshi, ayabola ayo muntu ashingalya na kulya.”
4Kanshi ishiwi lyakwa Yawe lyaishile kuli ine aliti, 5“Ifi efyasosa Yawe, Lesa wakwa Israeli ati, ‘Ndemona ukuti balya ine mfumishe muli cino calo ca Yuda, no kubatwala muli bunkole ku bena Kaludea, bali nga aya makunyu ayasuma. 6Ine nakulabalinda no kubacitila ifisuma, kabili nkababwesesha na muli cino cine calo. Ine nkabakosha, nshakabonaule iyoo. Nkabalimba, nshakabanukule iyoo. 7Ine nkabapeela umutima wakwishiba ukuti nine Yawe. Elyo nabo bakaba abantu abandifye, na ine nkaba Lesa uwabofye, pantu bakabwelela kuli ine no mutima wabo onse.’
8“Elyo Sedekia imfumu ya cino calo ca Yuda, pamo na bacilolo na bashelemo mu Yerusalemu, abakashala muli cino calo pamo na bekala mu Egupto, bena ine ne Yawe nkabacitafye bonse nga aya makunyu ayabi, ayo umuntu ashingalya na kulya. 9Ine nkabaponesha ishamo ilyakuti likaletele na bantu ba mishobo yonse iya pano isonde umwenso. Abantu bambi bakalabashobola, bakalabawela no kulabasenteka. Na konsefye uko ine nkabasalanganishisha, bambi bakalabula ishina lyabo elyo bakalelumbula pakutipwila. 10Nkababushisha inkondo, nkabaponesha icipowe no kubaletela icikuko, mpakafye mwikashala nelyo umo muli cino calo, ico ine nabapeele pamo ne fikolwe fyabo.”