Iŋanda yakwa Davidi no lupwa lwakwe
1Nomba Hiramu imfumu ya ku Turi yatumine inkombe kuli Davidi, pamo ne fimuti ifyalepesha ifya keda na bakusona mabwe elyo na bakabasa wa mbao abakwisa kuula isano lyakwe. 2Kabili Davidi aishiba nokuti Yawe namwimika ukuba imfumu ya bena Israeli, kabili nokutila ubufumu bwakwe nabusumbulwa nganshi pa mulandu wa bantu baiko abena Israeli. 3Mu Yerusalemu Davidi aupile abakashi na bambi. Akwata na bambi abana abaume na banakashi. 4Aya e mashina ya bana bakwe abafyelwe kuli ena mu Yerusalemu: Shamua, Shobabu, Natani, Solomoni, 5Ibihali, Elishua, Elipeleti, 6Noga, Nefegi, Yafiya, 7Elishama, Beeliyada elyo na Elifeleti.
Davidi acimfya Abafilisiti
8Ilyo Abafilisiti baumfwile ukuti Davidi nasubwa ukuba imfumu ya bena Israeli, baimine bonse mu maka ukuya balefwaya Davidi. Lelo Davidi alyumfwile pali ifi, nao aima kukuya bakumanya. 9Nomba Abafilisiti balishile no kusansa ishika lya Refaimu. 10Elyo Davidi aipusha Lesa ati, “Bushe kuti nanina no kuya sansa Abafilisiti? Bushe kuti wabapeela mu minwe yandi?”
Yawe amwasuka ati, “Kabiye, ndi nokubapeela mu minwe yobe.”
11Kanshi Davidi na bantu bakwe epakwima baya ku Bali Perasimu, na Davidi eko aya bacimfisha. Elyo Davidi asosa nokuti, “Ngefyo amenshi yapongoloka, Lesa napongolokela pa balwani bandi ukupitila mu kuboko kwandi.” Kanshi epakwita ilya ncende ati Baali Perasimu. 12Abafilisiti baposele imilungu yabo kulya kwine, na Davidi apeele icipope cakuti bayoce mu mulilo.
13Kabili Abafilisiti babwekeshepo ukusansa aba mu mukonko. 14Elyo Davidi epakwipusha Lesa, kabili na Lesa amwasuka ati, “Wibalungama pakunina pamulu, lelo ubashinguluke elyo ubasanse ku ntanshi ya fimuti fya basamu. 15Ilyofye uleumfwa iciunda ca nshindo pa mulu wa fimuti fya basamu, elyo uli nokuya mukulwa, pantu Lesa naima mukukutangilila, mukusansa ifita fya nkondo ifya Bafilisiti.” 16Kanshi Davidi epakucita ifyo Lesa amukonkomeshe, kabili aipeye ifita fya nkondo ifya Bafilisiti, inshila yonse ukufuma ku Gibeoni ukufika ku Gesa.
17Kanshi ululumbi lwakwa Davidi epakusalangana mpanga yonse, na Yawe alenga imishobo yonse ukulamutiina.