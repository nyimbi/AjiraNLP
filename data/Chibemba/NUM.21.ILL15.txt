Abena Israeli bacimfya abena Kenani
1 Ilyo imfumu ya bena Kenani iya ku Aradi, iyaleikala mu matololo ya Negebu, yaumfwile ukuti abena Israeli baleisa mu musebo walola ku Atarimu, yaya balwisha, yaikatapo na bamo bunkole. 2Elyo abena Israeli balaile kuli Yawe abati, “Nga wapeela aba bantu mu minwe yesu, na ifwe tukapeela imisumba yabo kukonaulwa.” 3Yawe abomfwa, abapeela na bena Kenani mu minwe yabo. Nabo abena Israeli balofeshe abena Kenani no konaula imisumba yabo. Eico icifulo ici cainikwa ne shina lya Homa.
Insoka ya mukuba
4 Abena Israeli bafumine ku lupili lwa Hori, balaya inshila yaya kuli Bemba Wakashika pakuti balambe icalo ca Edomu. Nomba abantu basuka batendwa, 5balaisosha kuli Lesa na Mose abati, “Cinshi mwatufumisha mu Egupto, pakuti twise tufwile mu matololo? Tamwaba mukate! Tamwaba na menshi yene! Kabili tatulefwaya ici cakulya cabuwelewele!” 6Elyo Yawe abatumina insoka shabusungu, nasho shabasumaula, na bena Israeli abengi bafwa. 7Elyo abantu baisa kuli Mose balamweba abati, “Twalibifishe ilyo twailishenye kuli Yawe na kuli iwe. Kanshi iwe papata kuli Yawe pakuti afumye insoka kuli ifwe.” Mose nao epakupapatilako abantu kuli Yawe. 8Elyo Yawe aeba Mose ati, “Panga insoka ya mukuba no kuibika pa cimuti, pakuti onse uwasumwa nga aloleshapo aba no bumi.” 9Kanshi Mose epakupanga insoka ya mukuba, aibika na pa cimuti. Kanshi nomba ilyo insoka yasuma umuntu, nao alolesha pa nsoka ya mukuba, aba umumi.
Ulwendo lwa ku Moabu
10Abena Israeli bakonkenyepo ulwendo, baya cita inkambi ku Oboti. 11Ilintu bafuma ku Oboti, baya cita inkambi mu Iye Abarimu, mu matololo yalolenkana na Moabu lwa ku kabanga. 12Ukufuma palya baya cita inkambi mwishika lya Seredi. 13Ilyo bafumapo, kabili bayacita inkambi lubali lwa kwishilya lya Alinoni, mu matololo yabela mu mupaka wa calo ca bena Amoli. Alinoni e mupaka wa Moabu, waba pakati ka Moabu ne calo ca bena Amoli. 14E mulandu wine icitabo ca Nkondo shakwa Yawe catila, “Wahebu uwa mu Sufa, kabili mu mikonko ya mu Alinoni, 15na mu mikonko ya mimana, iyalola ku musumba wa Ari, ukulola na ku mupaka wa Moabu.”
16Kabili ukufuma apo balitwalilile basuka bafika na ku Bere, pa cishima apo Yawe aebele Mose ukuti, “Longanika abantu pamo, nalabapeela amenshi.” 17Elyo abena Israeli baimbile ulwimbo ulu abati,
“Fukauka amenshi, we cishima!
Imbeni ulwimbo palwa cishima.
18Icishima icaimbwa na bashamfumu,
ico bacilolo ba bantu baimba.
Caimbwa ku nkonto yabufumu ne mitambu benda nayo.”
Elyo bafuma mu matololo baya ku Matana. 19Ukufuma ku Matana baya ku Nalieli, kabili ukufuma ku Nalieli baya na ku Bamoti. 20Kabili ilyo bafuma ku Bamoti baya kwishika lya Moabu, uko ulupili lwa Pisiga lwalolenkana na matololo.
Abena Israeli bacimfya ishamfumu Sihoni na Ogi
(Amafunde 2:26—3:11)
21Abena Israeli batumine inkombe ku mfumu Sihoni iya bena Amoli abati, 22“Twapapata tusuminisheni tupitekofye mu calo cenu. Tatwakapasukile nangu kumo, kabili tatwakapite mu filime, nangu mu mabala ya ŋanu, nangu ukunwa amenshi mu cishima icili conse. Tukakonkafye umusebo wa mfumu, mpaka tukafume mu calo cenu.” 23Lelo Sihoni akaana ukusuminisha abena Israeli ukupita mu calo cakwe. Alonganya ifita fyakwe fyonse, aya na mu matololo kukulwisha abena Israeli. Ilyo afika ku Yahasi, alwisha na bena Israeli. 24Lelo abena Israeli bamulwisha ku lupanga no kumupokolola icalo ukutendekela ku mumana wa Alinoni ukufikafye na ku Yaboku, ukupelelafye na ku mupaka wa calo ca bena Amoni, pantu umupaka wa calo ca bena Amoni wali uwacingililwako. 25Abena Israeli bapoka imisumba yonse iya bena Amoli, kumo kwine na Heshiboni ne mishi yonse iya mumbali, no kwikala emo balaikala. 26Heshiboni wali musumba wa mfumu Sihoni iya bena Amoli, iyalwishishe imfumu ya bena Moabu no kupoka icalo caiko conse ukufika na ku Alinoni. 27E mulandu wine iŋomba shimbila ashiti,
“Iseni ku Heshiboni, lekeni akuulwe cipya cipya.
Lekeni umusumba wakwa Sihoni ube nga filya wali kale.
28 Umulilo wafuma mu Heshiboni,
ulubingu lwafuma mu musumba wa Sihoni.
Fyaonaula Ari mu calo ca Moabu,
fyaonaula abekashi ba pa mulu wa mpili sha Alinoni.
29Owe, akalanda kuli Moabu!
Mwaloba, mwe bena Kemoshi!
Napeela abana abaume ukuba imbutushi,
na bana abanakashi ukuba muli bunkole,
ku mfumu Sihoni iya bena Amoli.
30Nomba twapoka ubufumu bwabo,
Heshiboni aonaulwa ukuya fika na ku Diboni.
Natubapwisha ukufikafye na ku Nofa,
mpaka na ku Medeba.”
31Kanshi abena Israeli baikele mu calo ca bena Amoli. 32Panuma elyo Mose atumine inengu ku Yaseri. Abena Israeli bapokolwele imishi ya mumbali, no kufulumunamo abena Amoli abaleikalamo.
33 Elyo kabili abena Israeli bayaluluka, balaya no musebo walola ku Bashani. Kanshi Ogi imfumu ya ku Bashani ne fita fyaiko fyonse, yaya kukubakumanya mukubalwisha ku Edurei. 34Yawe aeba Mose ati, “Wimutiina Ogi. Pantu nimupeela mu minwe yobe, kumo kwine ne fita fyakwe fyonse pamo ne calo cakwe cine. Umucite filya wacitile Sihoni imfumu ya bena Amoli, uwaleteeka mu Heshiboni.” 35Abena Israeli baipaya Ogi na bana bakwe abaume, ne fita fyakwe fyonse. Takwapuswike nangu umo. Elyo bapoka ne calo cakwe.