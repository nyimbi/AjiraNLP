Imisango ya bamano ne ya mbulwamano
1Umuntu uwatemwa ukusalapulwa atemwa amano,
lelo uwapata ukusalapulwa, ala ninshi cipubafye.
2Yawe alitemwa umuntu umusuma,
lelo apata umuntu uwa mapange yabucenjeshi.
3Ububifi tabukosha muntu iyoo,
lelo abololoke baishalilafye abakosa ndi.
4Umukashi wa mibeele isuma alapulamika wiba,
nomba uulenga wiba insoni, ena ninshi aba ngo bulwele bwa mu mafupa.
5Amapange ya bololoke yena yalilungama,
lelo amano yapanda ababifi yena yabucenjeshi bweka bweka.
6Imilandile ya babifi fiteyo fyakusumya umulopa,
lelo imilandile ya bakaele yena yakupususha abalepangilwa.
7Abantu ababifi balafwa ukwabula ukushapo icishibilo,
lelo ulupwa lwa bololoke lwena lulabelelela.
8Umuntu balamutasha ukulingana na mano akwata,
lelo ifipuba fya bantu filasuulwa.
9Cawamishapo ukuba umuntu wafye uuibombela umwine,
ukucila ukulaibepa ukuba umucindami elyo ulecula ku nsala.
10Umuntu umololoke alasakamana ifitekwa fyakwe,
lelo umubifi uluse lwakwe bunkalwe.
11Umulimi uubombesha alakwata ifyakulya ifingi,
nomba uuposa inshita kufyafye ena ciwelewele ca muntu.
12Umubifi alakumbwa icuma ca balufyengo,
lelo umushila wa mololoke ulatwala ifisabo.
13Umuntu umubifi bamwikatila ku milandile yakwe iyibi,
lelo umuntu umololoke alapusuka mu bwafya.
14Umuntu alambulwa ukulingana ne misosele yakwe,
ee, ku mibombele yakwe alamwenamo icimulingile.
15Iciwelewele ca muntu cilaitunga ukulungika,
lelo uwamano omfwa ifyo bamupandako amano.
16Icipuba nga bacicitapo cimo cilasakatuka apopenefye,
lelo uwamano taposako mano ku nsele.
17Kambone wacishinka apeela ubunte bwaciine,
lelo kambone wabufi wena alenga ulufyengo.
18Amashiwi yacilandelande yalasa umuntu nge fumo,
lelo imilandile ya wakaele yena ilondapa.
19Icishinka ala cilabelelela pe,
lelo ubufi tabukokola.
20Mu mitima ya bapanga ububifi mubafye ubucenjeshi,
lelo abaleta icibote balaba ne nsansa.
21Ishamo taliponena pa bololoke iyoo,
lelo abantu ababifi amafya yalabaponena pefye.
22Yawe apata ababufi,
lelo ena atemwa abafumacumi.
23Umuntu uwacenjela tailangisha mano yakwe,
lelo icipuba cena calasha ubupuba bwaciko.
24Ukuboko kwa ubombesha kulateeka,
lelo umunaŋani ena asanguka umusha.
25Isakamika lipwisha umuntu insansa,
lelo amashiwi yamutembo yalamusansamusha.
26Umuntu umololoke alapandako ifibusa fyakwe amano,
lelo inshila sha babifi shibatwala kukulubantika.
27Umunaŋani ena takatale ashukila ico afwaya nakalya,
lelo uwapambana ena alashukila icuma.
28Mu nshila yabololoke emwaba umweo,
muli iyi nshila tamusangwa mfwa.