Yawe atumina Sedekia amashiwi yakwe
1 Amashiwi yakwa Yawe ayaishile kuli Yeremia, ilyo Nebukadinesa imfumu ya ku Babiloni pamo ne fita fyakwe, ne fita fya fyalo fyonse fintu Nebukadinesa aleteeka na bantu ba mishobo yonse abo anashishe balelwisha umusumba wa Yerusalemu pamo pene ne misumba iyali mumbali. 2Ifi efyo asosa Yawe, Lesa wakwa Israeli ati, “Kabiye kuli Sedekia imfumu ya Yuda, no kuya mweba amashiwi ayakuti, ‘Ine ne Yawe ndeleka imfumu ya ku Babiloni ipoke uno musumba, no kuoca.’ Ifi efyasosa Yawe. 3‘Nobe wine Sedekia tawapusukeko kuli Nebukadinesa. Uleikatwa, uleposwa na kuli Nebukadinesa. Uli nokuloleshanya amenso nankwe, no kulanda nankwe pa kanwa, elyo uli nokuya na ku Babiloni. 4Lelo, we mfumu Sedekia, umfwa ifyo ine ne Yawe ndelanda pali iwe. Iwe tawafwe ku nkondo iyoo. 5Iwe ukafwafye imfwa iyamutende. Kabili nga filya fine abantu balefutumuna ububani pakushiika ifikolwe fyobe ifyakutangilile pa bufumu, efintu nobe wine bakakufutumwina ububani pakukushiika. Pakukuloosha abantu bakalalila abati, “Oowe we mfumu yesu washa watuposa ee.”’ Ee, nine ne Yawe nalanda.”
6Kanshi nao kasesema Yeremia epakuya mu Yerusalemu, aya eba na Sedekia imfumu ya calo ca Yuda aya yene mashiwi yonse, 7ninshi pali iyo ine nshita ne fita fya mfumu ya ku Babiloni filelwisha no musumba. Ifita fyaiko fimbi ninshi nafyo filelwisha Lakishi na Aseka, pantu nayo e misumbafye ibili iyamalinga iyashelepo mu calo ca Yuda.
8Kabili Yawe alisosele kuli Yeremia, ilyo imfumu Sedekia yapangene na bena Yerusalemu bonse pakuti bapeele abasha babo ubuntungwa. 9Sedekia aumfwana nabo ukuti umuntufye onse ali nokupeela Umuhibulu munankwe ubuntungwa, emukuti Umuhibulu umusha umwaume atemwa umwanakashi, epakuti peshala nelyo umo uwakuteeka Umuyuda munankwe ubusha. 10Kanshi abantu bonse pamo ne ntungulushi shabo abapangile ici cipangano epakusuminishanya ukulekamo mu basha babo abaume na banakashi, basuminishanya no kukanabateeka nakabili ubusha. Awe baumfwa, babapeela no buntungwa. 11Nomba kabili panuma bapilibuka, bababwesha, babapatikisha no kubwelela nakabili mu busha.
12Elyo ishiwi lyakwa Yawe lyaishile kuli Yeremia aliti, 13“Ifi efyo Yawe, Lesa wakwa Israeli, asosa ati, ‘Ine nalipangene icipangano na bashinwe ilyo nabafumishe mu calo ca Egupto no kubalubula mu busha. No kubeba ine nalibebele ukuti, 14mu mwaka walenga cine lubali, cila umo pali imwe afwile ukupeela ubuntungwa ku Muhibulu munankwe uwaishitishe mu busha kuli bena. Panuma yakubomba imyaka mutanda, mufwile mwamulekako aya. Lelo bashinwe tabaumfwile kuli ine nangu ukubeela amashiwi yandi nakalya. 15Ni nombaline mwalapile no kucita icalungama pa cinso candi. Mwalisuminishenye no kubilisha ukupeela Abahibulu banenu ubuntungwa, neci cipangano mwacicitile pa menso yandi mu ŋanda yandi iyo imwe mwankuulila. 16Nomba kabili mwaisa futuka, no kusuula ishina lyandi. Imwe bonse mwalibwesha abasha benu abaume na banakashi abo mwapeele ubuntungwa bwakuya konse uko balefwaya. Nomba namubapatikisha ukuti babwelele mu busha nakabili. 17Kanshi ine ne Yawe Lesa ndemweba ukuti ninefye imwe mwatalamine pakukanapeela Abahibulu banenu ubuntungwa. Cisuma, eico ine nomba ine nalamupeela ubuntungwa, nabo buntungwa ubwakufwa ku nkondo atemwa ku cikuko nangu ku cipowe. Nkalenga na bantu ba mishobo yonse pano isonde bakaleitutuminafye ku mwenso pakumona ifyo ine nkamucita imwe. Nine ne Yawe ndemwebelapo. 18Lelo aba bantu balisuula ici cipangano ico bacitile pa cinso candi, bakaana no kucikonka. Kanshi na ine nomba nkacita aba bantu ngefi fine bacita cilume wa ŋombe uo baputula no kulapita pakati ka fipimfya fibili. 19Bacilolo ba muli cino calo ca Yuda na ba mu Yerusalemu, na bamutungwi ba kwisano na bashimapepo, na bantu bonse aba muli cino calo, balipangana icipangano, na pakucicita balepita pakati ka fiputulwa fibili ifya cilume wa ŋombe uo bepaya no kumuputula pakati. 20Ine nkabaposa mu minwe ya balwani babo abafwaya ukubepaya. Ifyuni ne fiswango efikalya ifitumbi fyabo. 21Sedekia imfumu ya cino calo ca Yuda pamo na bacilolo bakwe, ine nkabaposa mu minwe ya balwani babo abafwaya ukubepaya. Ine nkabaposa ku fita fya mfumu ya ku Babiloni, ifitalile filekele ukulamulwisha. 22Ine nkafipeela icebo, no kwisa kabili fikeshilila uno musumba. Fikesa usansa, fikaupoke, no kuoca ku mulilo. Imisumba ya muli cino calo ca Yuda ine nkaicita kwati matololo, tamwakekale muntu iyoo. Nine ne Yawe nalanda.’”