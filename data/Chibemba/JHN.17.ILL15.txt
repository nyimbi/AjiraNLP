Yesu aipepela umwine
1Cilya Yesu apwa ukusosa ifi, apunamina mu mulu, alasosa ati, “Tata, inshita yafika. Cindika Mwano, pakuti Mwano nao akucindike. 2Pantu walimupeela amaka yakuteeka abantu bonse. Epakuti nao apeele umweo wa pe kuli abo bonse abo wamupeela. 3Nomba umweo wa pe waba mukukwishiba iwe wine, Lesa wine wine uwaba eka, no kwishiba Yesu Kristu uo watuma. 4Ine nalikucindika pano isonde pantu nimpwisha umulimo wampeela ukubomba. 5Kanshi nomba Tata, ncindamika pa cinso cobe, nga filya fine nacindeme ninshi ne calo tacilabako.
Yesu apepela abasambi bakwe
6“Nalikusokolola ku bantu abo wampeela ukufuma mu ba pano calo. Bena bantu bobe, nomba walibampeela. Elyo balisunga na mashiwi yobe. 7Nomba balishiba ukuti fyonse ifyo wampeela fyafuma kuli iwe. 8Pantu nalibashimikila amashiwi wanjeba, elyo nabo baliyapokelela. Balishininkisha nokuti ni kuli iwe nafuma. Elyo balisumina nokuti niwe wantuma.
9“Kanshi ebo ndepepelako. Nshilepepelako abantu aba pano calo iyoo. Kanofye aba bene wampeela, pantu bantu bobe. 10Elyo fyonse ifyo nakwata, fyobe. Kabili fyonse ifyo wakwata, fyandi. Elyo kabili ni muli aba bantu emo wasokolwela ubucindami bwandi. 11Ine nomba nalaisa kuli iwe. Nalafuma pano isonde. Nomba aba bena bacili pano isonde. We Tata Wamushilo ubasunge na maka yobe ayo wampeela. Epakuti ifi twaba umo, nabo babefye umo. 12Ilyo tucili nabo pano calo, ndabacingilila no kubasunga na maka yobe ayo wampeela. Ndabacingilila, tapaloba nelyo umo, kanofye umwina kuloba. Epakufikilisha ifyalembwa mu Mashiwi yobe. 13Nomba nalaisa kuli iwe. Nasosa ifi fintu ilyo ncili pano isonde, epakuti nabo bakwate insansa shandi ishapwililika. 14Nalibashimikila amashiwi yobe. Nomba abantu ba pano calo balibapata. Pantu tabali ba pano calo, nga ifi ine nshaba wa pano calo. 15Nshilelomba ukuti ubafumye pano isonde iyoo. Lelo ndelombafye ukuti ulebacingililako ku mubi. 16Ngefi ine nshaba wa pano calo, kanshi nabo tabali ba pano calo. 17Ishiwi lyobe e cishinka cine. Kanshi balule ku cishinka cobe pakuti baituule onse kuli iwe babe bobe. 18Filya wantuma pano calo, efyo na ine nabatuma mu calo. 19Ni pa mulandu wa aba bene eco naituulila onse kuli iwe, epakuti nabo bene baituule onse mu cishinka kuli iwe.
20“Teaba bene beka ebo ndepepelako, lelo ndepepelako na bonse abo abakasumina muli ine pakumfwa amashiwi yabo. 21Tata, cawama bonse babafye umo. Filya waba muli ine, na ine naba muli iwe, efyo nabo babe muli ifwe. Epakuti na bantu ba pano calo bakasumine ukuti niwe wantuma. 22Nalibapeelako ubucindami ubo wampeele, pakuti nabo babe umo ngefi twaba umo. 23Ine mbe muli bena, elyo na iwe muli ine. Lyena bakabafye umutima umo umupwilapo. Epakuti na bantu ba pano calo bakeshibe ukuti niwe wantuma. Kabili bakeshibe nokuti walibatemwa nga filya fine wantemwa.
24“Tata, ndefwaya ukuti abo wampeela bakabe na ine uko naba. Epakuti bakamone ubucindami bwandi, ubo wampeele. Pantu iwe walintemenwe, ninshi ne calo tacilabako. 25Tata, we mololoke wine wine, abantu ba pano calo tabakwishiba, lelo ine nalikwishiba. Elyo aba nabo balishiba ukuti niwe wantuma. 26Nalikusokolola kuli aba bantu, kabili ndekonkanyapofye ukulakusokolola. Epakuti nabo baleba ne citemwiko ico wankwatila, elyo na ine ndeikala muli bena.”