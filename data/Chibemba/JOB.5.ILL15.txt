Elifasi
1“Kuuta we Yobo, bushe pali uulekwasuka mwa?
Nani uwamushilo uo uleyalukilako?
2Pantu icipyu cipaya umuntu imbulwamano,
ulunkumbwa nalo lwipaya umuntu uushacenjela.
3Nalimonapo umuntu imbulwamano uuleikala bwino,
bwangu bwangu naisa mutipwila ne mikalile yakwe yaonaika.
4Abana bakwe bashala insansalila ukwabula ubucingo,
babepaila mu mpongolo,
elyo tapali nangu umo uwakubapokololako.
5Abantu abansala ebakalya ifisabo fyakwe,
bafisobolola no kufifumya mu myunga,
abalwinso ebakumbwa ifyuma fyakwe.
6Pantu ubucushi tabufuma ku lukungu iyoo,
nangu ubwafya ukumena pa mushili.
7Lelo umuntunse ena nga afyalwa asanga ubucushi,
nga filya fine insase shisamina mu mulu.
8“Nga nine kuti nabutukila kuli Lesa.
Lesa eo ningatula umulandu wandi.
9Pantu Lesa eucita ifipapwa ifyo tushingeshiba,
ifisungusho ifyo tushingapenda.
10Eulosha imfula pa calo,
eusansa na menshi pa mabala.
11Eusansabalika abalanda,
nabo abali mu cililishi abasumbwila ukuli ubucingo.
12Alonaula na mapange ya ncenjeshi,
pakuti ifyo shilefwaya ukucita fiikwata ubuyo.
13 Abuula abamano no kubekatila mu bucenjeshi bwabo,
na bumpandamano bwa baba no bucenjeshi bulafulungana.
14Akasuba bena baponenwa ne mfifi,
lilya akasuba kali pakati ka mutwe bapulumpunta kwati bushiku.
15Lelo ena apususha abalanda ku lupanga,
ku milandile na ku minwe ya bamaka.
16Kanshi Lesa alalenga abalanda ukuti bakwate isubilo nakabili,
abalufyengo bena abaputula umulomo.
17 “Alishuka uo Lesa akalipila,
kanshi iwe Yobo wilasuula ukusalapula kwa Mwine wa maka yonse.
18 Pantu Lesa alacena ifilonda, kabili afikakila
ne cisansa ominako eco ondapilako.
19Akakupususha ku mafya ayali mutanda
na ku bwafya ubwalenga cine lubali bwine tawakatale auculapo.
20Mu nshita ya cipowe akakupususha ku mfwa,
na pa nshita ya nkondo akakucingilila ku maka ya lupanga.
21Lesa akakupokololako ku bukali bwa lwambo lwa lulimi,
tawakatiine ubonaushi ilyo bukesa.
22Pa nshita ya bonaushi ne cipowe, iwe ukalaseka,
tawakatiine ne fiswango fya mu mpanga.
23Ukacita icipangano camutende na mabwe ya mu cilime cobe,
ne finama fya mpanga fikaba mu cibote na iwe.
24Ukeshiba nokuti itenti lyobe lili umutelelwe,
ukapempula icinka lyobe no kupenda ifitekwa fyobe,
tawakalufyepo nelyo cimo.
25Elyo ukeshiba nokuti abana ba bufyashi bobe bakaba abengi nganshi,
na bana bobe abo wafyala bakafula nge cani ca mu calo.
26Ukaya mu nindi ninshi naukota nganshi ne mfwi tutu ku mutwe,
ngo mwanshi wa ŋanu uo batutila pa nshita ya kulobolola.
27“Wamona ifi fyonse twalifipitulukamo pa nshita itali no kumona ukuti fyacishinka,
eco ufiposeko amano, ufikonke,
ukeshiba we mwine ukuti fyakukuwamina.”