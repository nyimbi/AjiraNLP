Ukumalala kwa bena Israeli
1Batila abati, “Umuntu nga aleka umukashi wakwe,
nao umukashi wakwe afumako,
aya upwa na ku mwaume umbi,
bushe wiba wapakubala kuti amubwesha?
Bushe ninshi ica musango uyu tekukowesha icalo?
Ifi efyo iwe we Israeli wacita, ifyakukwata abatemwikwa bobe abengi,
bushe cinshi ulefwaila ukubwelela uko ndi”
Ifi efyasosa Yawe.
2“Shiloleshafye apasansama, uimwene na we mwine!
Bushe palishalapo incende imo iyo ushacitilapo ubulalelale?
Waleikalila abatemwikwa bobe mu mbali ya nshila,
kwati ni filya umwina Arabia alalilila abantu mu matololo.
Iwe naukowesha icalo ku lwa bulalelale bobe.
3E mulandu wine ne mfula ishilelokela,
kabili eco ilekanina nokuloboka pa mibundo.
Icinso cobe cimoneka nga cilende,
ne nsoni nasho tawakwata.
4Bushe te nombaline walenjita auti,
‘Tata, niwe cibusa ukufuma ku bwaice bwandi,
5bushe wakulamfulilwa pe na pe?
Bushe icipyu cobe cakulatwalililafye?’
Efyo iwe we Israeli usosa,
lelo ifyabipa fyobe iwe uficitilafye apo ulefwaila.”
Abena Israeli na bena Yuda balifye nokulapila
6 Ilyo imfumu Yosia aleteeka icalo ca Yuda, Yawe alandile kuli ine ati, “Bushe nobe walimona ifyo umwanakashi Israeli uwabula icisumino ampondokela? Aya mukunina pa mulu wa tupili, nokuya mwisamba lya miti yonse iyafumba emo alecitila bucilende. 7Ine mu mano yandi natontonkenye nati, panuma yakucita ifi fyonse akabwelela kuli ine, lelo tabwelele iyoo, kabili Yuda nkashi nankwe uwabula icishinka nao aimwena ifi fintu. 8Kabili napeele intalantanshi Israeli kalata wakumulekelapo icupo pa mulandu wa bucilende bwakwe bonse, namutamfya no kumutamfya. Nomba namwene intalantanshi inkashi nankwe Yuda takwete katiina, nao ayacita bucilende, 9ukwabula nokuti alesakamana nakalya. Asuka Yuda akowesha ne calo, alacita bucilende ku mabwe ne fimuti. 10Lelo nangu cali ifyo inkashi nankwe nao Yuda uwabula icitetekelo nafilwa ukubwela no mutima wakwe onse kuli ine, pantu ukubwela kwakwe cali kubepafye. Ifi efyasosa Yawe.”
11Elyo Yawe anjeba ati, “Israeli uushakwata icitetekelo awamapo ukucila Yuda intalangani ine ine. 12Kanshi iwe kabiye ku kapinda ka ku kuso, kabile imbila kuli Israeli utile,
“Bwelela kuli ine we Israeli we wabula citetekelo.
Ifi efyasosa Yawe.
Ine nshakakuloleshe bukali bukali iyoo,
pantu ine nalikwatisha uluse. Ifi efyasosa Yawe.
Ine nshakalekufulilwa lyonsefye nakalya.
13Icikulu usumine ukuti walikwata umulandu,
uwakumpondokela ine ne Yawe, ne Lesa obe.
Suminafye ukuti mu miti yonse iyafumba,
emo iwe walekumanina na benafyalo,
nokuti tawatalile aumfwa kwishiwi lyandi iyoo.”
Ifi efyasosa Yawe.
14“Imwe mwe bana ababula icisumino, ala bweleleni kuli ine, ifi efyasosa Yawe. Pantu ine ndi mwina mwenu. Muli cila mushi nkabuulamo umuntu umo, na muli cila mukowa nkabuulamo abantu babili, nkamuleta na ku Sioni. 15Elyo nkamupeela abakumucema abaishiba ififwaya umutima wandi, abakalamutungulula na mano no mucetekanya. 16Ifi efyasosa Yawe. Ilyo mukasanda mu calo, lyena ninshi abantu bakaleka no kulalanda palwa Mbokoshi ya Cipangano icakwa Yawe. Bakaleka no kutontonkanyapo nangu ukwibukishapo iyoo, tabakaleifuluka nangu ukupyanikishapo imbi nakalya. 17Iyo nshita nga yafika, Yerusalemu bakalamwita abati, icipuna cabufumu icakwa Yawe, na bantu ba mishobo yonse emo bakalalongana pakucindika ishina lyakwa Yawe. Tabakalekonkelela ukumalala kwa mitima yabo iyabubifi. 18Pali iyo nshita aba mu ŋanda yakwa Yuda bakakumbinkana pamo na ba mu ŋanda yakwa Israeli, bakalaendela pamo pakufuma ku calo ca ku kapinda ka ku kuso, no kwisa mu calo ico ine napeele ifikolwe fyenu pakuti cibe icacishilano pe.”
Abantu bakwa Lesa balapepa utulubi
19“Elyo nalandile nati,
ine nalefwaya ukumucita nga bana abandifye,
no kumupeela icalo icisuma,
naco icacishilano icawamisha ukucila ne fyalo fya mishobo yonse ifya pano isonde.
Ine naletifye mwakulanjita amuti, ‘Tata,’
nokuti tamwakabale amunsangukila no kuleka ukukonka.
20Nga filya fine umwanakashi intalangani asangukila wiba,
efyo nemwe bene mwe ba ŋanda yakwa Israeli mushampetamina.”
Ifi efyasosa Yawe.
21Icongo ico caumfwika pamulu apasansama,
ala bena Israeli abo baleloosha, balepapata,
pantu imikalile yabo intu yabipa,
kabili balilabako na kuli Yawe Lesa wabo.
22“Bwelenifye imwe bonse mwe babula icisumino,
ala ine ndemundapa ku kufutatuka kwenu.”
Imwe mwasosa amuti,
“Ee, ifwe tuli mukubwelela kuli iwe,
pantu niwe Yawe Lesa wesu.
23Cine cine ukupepa kwa tulubi pa mulu wa tupili,
ne ficitika pa mpili, fyonse fyabufifye.
Ifwe fwe bena Israeli uutupusushakofye,
ni Yawe Lesa wesu.
24“Ukutula ku bwaice bwesu imilungu ya nsoni eipwisha ifyakulya ifyo bashifwe baleculila, emukuti impaanga, iŋombe, abana abaume na banakashi. 25Natulala mu nsoni shesu, no kusebana kwesu kutufimbe. Pantu ifwe pamo na bashifwe twalibifya kuli Yawe Lesa wesu, ukutulafye ku bwaice bwesu ukufika na lelo line, kabili twalikaana no kulabeela Yawe Lesa wesu.”