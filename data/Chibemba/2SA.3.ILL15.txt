Amaka ya ba mu ŋanda yakwa Davidi yakoselako
1Ubulwi bwalitantalile pakati ka ŋanda yakwa Saulo ne yakwa Davidi. Davidi wena alekoselakofye nganshi, ilyo iŋanda yakwa Saulo yena yaile ilepwafye amaka.
2Davidi atendeke ukukwata abana abaume ilyo ali ku Hebuloni, ne beli lyali ni Amunoni, nyina ali ni Ainoamu umwina Yesireli. 3Uwali uwacibili ni Kileabu nyina ali ni Abigaili mukamfwilwa wakwa Nabali umwina Kameli. Uwabutatu ni Abusalomu, nyina ali ni Maka umwana mwanakashi wakwa Talimai imfumu ya ku Geshuri. 4Umwana uwakulenga bune ni Adoniya nyina ali ni Hagiti. Uwalenga busano, ni Shefatiya, nyina ali ni Abitali. 5Elyo uwalenga mutanda ni Itilemu, nyina ali ni Egila muka Davidi. Aba e bana bafyalilwe mu Hebuloni abakwa Davidi.
Abune apilibukila kuli Davidi
6Mu nshita ya bulwi pakati ka ŋanda yakwa Saulo ne ŋanda yakwa Davidi, Abune akonkenyepo ukuba uwamaka mu ŋanda yakwa Saulo. 7Nomba Saulo ali no mukashi uo ashaupile mu bwinga, ishina lyakwe ni Risipa umwana umwanakashi wakwa Aia. Elyo Ishi Bosheti aeba Abune ati, “Bushe cinshi ico wasendamina no mukashi wakwa tata ulya ashaupile mu bwinga?” 8Awe Abune afulwa nganshi pafyo Ishi Bosheti amwebele, elyo amwasuka ati, “Bushe ine ndi mutwe wa mbwa wa ku lubali lwakwa Yuda? Ukufika pa bushiku bwa lelo, ine naliba uwanakila iŋanda yakwa wiso Saulo, ulupwa lwakwe elyo na ku banankwe. Nshakulubwila na mu minwe yakwa Davidi. Lelo iwe wampela umulandu pali uyu umwanakashi! 9Shi Lesa nacitepo cimo pali Abune, nangu cibefye icibi, nga cakuti nshicitile Davidi ifyo Yawe alapile ukumucitila. 10Alapile ukusesha ubufumu ukufuma ku ŋanda yakwa Saulo, no kushimpa icipuna cabufumu icakwa Davidi pali Israeli na Yuda, ukufumafye ku Dani ukufika na kuli Beresheba.” 11Ishi Bosheti afilwa ukuti alandeko amashiwi na yambi kuli Abune, pantu alemutiina.
12Elyo Abune atuma inkombe kuli Davidi ati, “Bushe umwine calo nani? Cita icipangano na ine, elyo nkakwafwa ukuleta Israeli yonse kuli iwe.” 13Nao Davidi atila, “Cisuma, ndi nokucita icipangano na iwe. Lelo kuli icintu cimo ndefwaya kuli iwe. Tecakwesha ukwisa ku cinso candi, lelo icantanshi kano ukalete Mikali umwana umwanakashi wakwa Saulo ilyo ukesa mukumona.” 14Elyo Davidi atuma inkombe kuli Ishi Bosheti, mwana Saulo ati, “Mpeeleni umukashi wandi Mikali, uo nakobekele ne mwine pa mutengo wa mwanda umo (100) uwankanda sha pa mpela ya mibili ya Bafilisiti.” 15Kanshi Ishi Bosheti epakutuma abakuya mupokolola ukufuma ku mulume wakwe Paliteli mwana Laishi. 16Lelo umulume wakwe akonkele panuma alelila nshila yonse mpaka ku Bahurimu. Elyo Abune atila kuli ena, “Bwelelamo ku mushi!” Kanshi nao epakubwelelamo.
17Elyo Abune aebele abakalamba ba mu Israeli nokutila, “Mu nshita yonse iyapita mwalefwaya ukubuula Davidi ukuba imfumu yenu. 18Eico nomba citeni ici cintu! Pantu Yawe ewalaile Davidi ukutila, ‘Ni muli Davidi umubomfi wandi ndi nokulubwila abantu bandi abena Israeli ukufuma mu maboko ya Bafilisiti, elyo na mu maboko ya bonse abalwani babo.’” 19Abune umwine aebako na bena Benjamini kabili aya na ku Hebuloni kukwebako Davidi fyonse ifyo abena Israeli ne ŋanda yonse iyakwa Benjamini balefwaya ukucita. 20Elyo Abune uwakwete abantu amakumi yabili (20) afikile kuli Davidi ku Hebuloni, Davidi amupekanishisha umutebeto pamo na bantu bakwe. 21Elyo Abune atila kuli Davidi, “Shileka nje bwangu no kulonganika abena Israeli bonse kuli shikulu imfumu yandi, pakuti bengacita icipangano na iwe kabili pakuti nomba niwe ukabe niwe mfumu pali bonse abo umutima obe utemenwe.” Kanshi Davidi epakulekako Abune ukuti aleya, nao aile umutende.
Yoabu aipaya Abune
22Tapapitile nshita, abantu bakwa Davidi abaile na Yoabu babwela ukufuma kukutapa ifyuma, kabili baishile ne fitapwa ifingi. Lelo Abune wena ninshi tali na Davidi mu Hebuloni pantu ninshi alimulekeleko, no kuya aile umutende. 23Ilyo Yoabu ne fita fyonse ali nafyo bafika, bamweba ati Abune mwana Neri acisa ku mfumu elyo imfumu nayo yamulekako ukuya kabili aciyafye umutende.
24Kanshi Yoabu epakuya ku mfumu nokutila, “Bushe cinshi ucitile? Mona, Abune acisa kuli iwe, ngeco wacimulekelako pakuti aye cinshi? 25Walimwishiba Abune mwana Neri, ukuti acisa mukukubepa no kumona imyendele yobe, kabili nokufwailisha muli fyonse ulebomba.” 26Ilyo Yoabu afumine kuli Davidi, atumine inkombe panuma yakwa Abune mukuya mubwesha ukufuma ku cishima ca Sira. Lelo Davidi taishibepo nangu cimo. 27Nomba ilyo Abune abwelele ku Hebuloni, Yoabu amusenda pambali ya mpongolo, kwati alefwaya ukulanda nankwe mu nkaama. Kanshi kulya kwine Yoabu epakumulasa mwifumo, no kufwa afwa pakulandula umulopa wakwa munyina Asaeli.
28Panuma ilyo Davidi aumfwile pali ici, asosa ati, “Ine pamo no bufumu bwandi tuli bakaele umuyayaya pa cinso cakwa Yawe pa mulandu wa mulopa wakwa Abune mwana Neri. 29Shi umulopa wakwe wingapongolokela pa mutwe wakwa Yoabu na pali bonse aba mu ŋanda yakwa wishi! Shi mu ŋanda yakwa Yoabu mwikalabula muntu ushikwete ifilonda ififumwa mafina nangu ifibashi, uwendela ku nkonto, abakukomwa ku lupanga nangu uwabula ifilyo.” 30Yoabu na munyina Abishai baipeye Abune pa mulandu wakuti nao aipeye Asaeli munyinabo mu bulwi bwa ku Gibeoni.
Davidi aloosha Abune
31Elyo Davidi aebele Yoabu na bantu bonse abo ali nabo ati, “Lepauleni ifyakufwala fyenu no kufwala insalu shabulanda no kuloosha pa mfwa yakwa Abune.” Imfumu Davidi nayo ninshi ilekonka panuma ya citumbi. 32Abune bamushiikile mu Hebuloni, ne mfumu yalilile umusowa uukalamba pa nshinshi yakwa Abune, pamo pene na bantu bonse nabo balilile nganshi.
33Imfumu epakwimba ulwimbo lwa malilo pali Abune ulwakuti,
“Cinshi Abune afwila ngo muntu umuwelewele?
34Amaboko yobe tayakakilwe,
nangu amakasa yobe ukuba mu minyololo.
Wawile nga filya umuntu awa pa cinso ca bantu ababifi.”
Elyo na bantu bonse babwekeshapo ukumuloosha. 35Elyo abantu bonse baishile nokupapata Davidi pakuti alye icakulya ilyo akasuba kaciliko. Nomba Davidi nao epakulapa ati, “Shi Lesa nancitepo cimo, cibe nangufye icintu icabipisha nga cakuti nalya umukate nangu icintufye conse ilyo akasuba takalawa!”
36Awe abantu bonse baishiba no kutemwa icine cine ngefyo conse ico imfumu yacitile calibasekeshe. 37Kanshi pali bulya bushiku abantu bonse, pamo na bena Israeli bonse baishibe ukuti imfumu yena tayakwetemo ulubali mukwipaya Abune mwana Neri. 38Elyo imfumu yaebele abantu baiko ati, “Bushe tamwishibe ukuti umwana wa mfumu kabili umukalamba wa bena Israeli eufwile ilelo? 39Ilelo nshikwete amaka, nangu ndi imfumu iyasubwa, pantu aba bantu, abana baume bakwa Seruiya, bantu bakosa nganshi ukuncila. Shi Yawe engabwesesha ububi ku uucita ububi ukulingana ne micitile yakwe iyabubifi!”