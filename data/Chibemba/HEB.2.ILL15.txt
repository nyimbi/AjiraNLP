Ukusoka pa mulandu wakupusuka
1Kanshi eico tuli nokuposako amano nganshi kuli fyonse ifyo twaumfwa, epakuti twikesa sendwa na fimbi. 2Amashiwi bamalaika balandile, yali yacishinka. Elyo na onse uushaleyakonka nangu ukuyabeela, alekandilwapo ukulingana ne cilubo cakwe. 3Nga kanshi ifwe kuti twafulumukila kwi, nga twasuula ipusukilo ilyakula ifi? Imfumu iyine eyabalilepo ukubila pali ili ipusukilo, elyo abo baumfwileko baishile landa kuli ifwe no kutushinina ukuti lyacishinka. 4Kabili Lesa alibeminine bukambone ku fishibilo na ku fipeshamano ifya misango ne misango na ku finjelengwe alecita, elyo na pakubapeela ubupe bwakwa Mupashi Wamushilo ngomo alefwaila.
Ni Yesu eka eutupususha
5Lesa tasonta bamalaika ukuba bakateeka ba calo icili nokwisa, ico tulelandapo. 6Lelo umo, pamo asosa ati,
“Ngo muntunse wanshi uwakuti ulemutontonkanyapo?
Umwana wa muntu nao wanshi uwakuti ulesakamana?
7Pa kashita akanono wamulengele ukuti abe
uwacepapo pali bamalaika.
Wamufwikile icisote cabufumu
icamucinshi no bucindami.
8Elyo walenga na fyonse ukulamukunkwila.”
Apo Lesa kanshi acita umuntu kateeka wa fintu fyonse, kanshi tapaba nelyo cimo ico umuntu ashateeka. Lelo pali nomba tatumona ukuti umuntu ateeka ifintu fyonse. 9Lelo uo tumona ni Yesu, uo pa kashita kanono Lesa amulengele ukuti abe uwacepa pali bamalaika, epakuti ku cikuuku cakwa Lesa, Yesu afwilile umuntu onse. Nomba tumona Yesu ukuti pali ico atufwilile bamufwika icisote cabufumu ica mucinshi no bucindami. 10Kanshi Lesa uubumba ifintu fyonse kabili uo fyonse fibombela, alilungike pakulenga ukuti Yesu ku macushi aculile abe uwapwililika, epakuti alete bamwane abengi kukukwatako ubucindami bwakwe. Pantu ni Yesu eka eulenga abantu ukupusuka.
11Yesu eusangulula abantu ukubafumya ku fyabubifi fyabo. Elyo umwine wine na bantu bene abasangululwa, bonse Shibo umo wine. Kanshi eico takwata nsoni shakubeta, bamunyina. 12Asosa kuli Lesa ati,
“Nakulashimikila bamunyinane peshina lyobe,
nakulakulumbanya mu lukuta.”
13 Kabili atila nokuti, “Ni muli Lesa emo nakulatetekela.” Kabili asosa nokuti, “Moneni epo ndi, ine pamo na bana abo Lesa ampeela.”
14Apo abo eta abana, bantu ababa no munofu no mulopa, kanshi Yesu nao ayalwike ngefyo baba, aba umuntu. Acitile ifi, pakuti ku mfwa yakwe onaule Ciwa, uwakwata amaka pa mfwa. 15Elyo kabili epakuti alubule bonse abali abasha mu bumi bwabo bonse pa mulandu wakutiina imfwa. 16Pantu kwena calishibikwafye bwino ukuti te bamalaika Yesu afwilishako, lelo ba mu lupwa lwakwa Abrahamu. 17Eico kanshi Yesu ali nokwaluka ukuba nga bamunyina muli fyonse. Lyena epakuti abe Shimapepo mukalamba uwacine cine kabili uwaluse mukubombela Lesa wakwe, pakuti afute pa fyabubifi fya bantu. 18Apo Yesu umwine alitunkilwe no kucula, kanshi nomba kuti ayafwa bonse abaletunkwa.