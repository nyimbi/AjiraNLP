Ifyo imituulo ili nokuba iyamushilo
1Yawe atile kuli Mose, 2“Eba Aroni na bana bakwe abaume ukuti balesunga no mucinshi imituulo yonse iyamushilo iyo abena Israeli bantuula ne Yawe ukuti tabasebenye ishina lyandi ilyamushilo. Nine Yawe. 3Bebe auti, ‘Mu nkulo ishili nokukonkapo, umuntu onse uwa mu lupwa lwenu nga tali uwasangululwa elyo aisa palama mupepi ne mituulo yamushilo iyo abena Israeli batuula kuli Yawe, uyu muntu wakutamfyafye ku cinso candi. Nine Yawe.’
4“Umuntu onse uwa mu luko lwakwa Aroni nga alilwala ubulwele bwankanda ubwambukila, nangu uupompa, uyu wena tafwile ukulya ifilyo fya mutuulo wamushilo, mpakafye ilyo asangululwa. Kabili akaba uwakowela nga aikata ku cikoweshiwe ne citumbi nangu ku mwaume onse upemene panshi. 5Akaba uwakowela nga akumya ku cikulika panshi conse, nangufye akumya ku muntu onse uwingamulenga ukuba uwakowela, mu musango onse uo icamukowesha cingabelamo. 6Umuntu uwakumyako kuli ifi, ali nokuba uwakowela mpaka inshita ya cungulo. Tafwile kulyako mutuulo wamushilo mpaka asamba umubili onse na menshi. 7Ilyo akasuba kawa, uyu muntu ninshi asangululwa. Na panuma yakusangululwa lyena ali ne nsambu yakulyako umutuulo wa fyakulya fyamushilo, pantu nomba fyaba fyakulya fyakwe. 8Tafwile kulya icaifwila, nelyo inama iyaipaiwa ne finama fibiye ifya mpanga. Nga acita ifyo ninshi aikowesha umwine pa mulandu wakulyako. Nine Yawe.
9“Bashimapepo bonse bali nokucita ifyo nabakonkomesha epakuti bekaba mu milandu no kufwila mu cifulo camushilo pa mulandu wakusuula amafunde yandi. Nine Yawe uubalenga ukuba abamushilo.
10“Umuntu onse uushili wa mu lupwa lwa bushimapepo tali nakulyako umutuulo wamushilo. Nangufye mweni wine uwakwa shimapepo no mubomfifye wakwe wine tali nakulyako. 11Lelo shimapepo nga cakuti ashita umusha no lupiya lwakwefye, nangu nga cakuti mu ŋanda mumwakwe emo umusha afyalilwa, uyu musha wena kuti alyako ifyakulya fyakwe. 12Umwana umwanakashi uwakwa shimapepo nga aupwa ku mwaume uushili shimapepo, tali nakulyako ku musangulo wamushilo onse. 13Lelo uyu mwana umwanakashi wakwa shimapepo nga aba mukamfwilwa, nangu nga bamulekafye nomba takwete bana, elyo abwelela kuli wishi mukwikala nga lilya ali umusepela, awe lyena kuti ayamba ukulyako ifilyo fyakwa wishi. Lelo umuntu uushasuminishiwa kulyako uyu mutuulo wa fyakulya fyamushilo, wena tafwile ukulyako.
14“Umuntu uuli onse nga cakuti alya icakulya ca mutuulo icamushilo mukukanaishiba, afwile ukubwesesha shimapepo uyo mutuulo wamushilo alile. Kabili ali nokulundapo icacisano pa cintu conse ico alile. 15Bashimapepo tabafwile ukusaalula imituulo yamushilo iyo abena Israeli batuula kuli Yawe 16pakusuminisha abantu ukulalya kuli iyi mituulo yamushilo, no kulenga ukuti bakwatilapo imilandu iyo bali nokufutilapo. Nine Yawe, ne ulenga ukuti babe abamushilo.”
Amalambo yashingapokelelwa
17Kabili Yawe atile kuli Mose, 18“Eba Aroni na bana bakwe abaume na bena Israeli bonse utile kuli bena, ‘Nga cakuti umo uwa pali imwe, abe umwina Israeli nangu umweni uo mwikala nankwe mu calo ca Israeli, nga apeela icabupe ce lambo lyakoca kuli Yawe, ilambo lyakufikilisha umulapo nangu ilyakuitemenwafye umwine, 19afwile ukupeela inama iyilume iyabula akalema ukufuma pa mukuni wakwe uwa ŋombe, impaanga nangu imbushi pakuti fipokelelwe mukumwimininako. 20Tecakwesha ukuleta conse icili na kalema, pantu tacakapokelelwe mukumwimininako. 21Ilyo lyonse umuntu aleta ice lambo lyakwe ukufuma pa mukuni wa ŋombe nangu impaanga kukuba umutuulo wakwampana kuli Yawe, kukufikilisha umulapo nangu umutuulo wakuitemenwa, ninshi inama ya mutuulo we lambo ifwile ukuba iyabula akalema akali konse pakuti ipokelelwe. 22Tecakwesha ukutuula inama ye lambo iyishimona, iyacenwa nangu iyafunika, yonse iyakwata ifipumba, iya filonda ifyatukila nangu ifilesuma. Tecakwesha ukubika ishi nama pa bulambo nge lambo lya cakoca kuli Yawe. 23Nalimo kuti mwatuula inama ye lambo lyakuitemenwa iŋombe nangu impaanga iyatusa, atemwa iyalemana mu musango uli onse lelo talili nakupokelelwa nge cakufikilishapo umulapo. 24Tecakwesha ukutuula kuli Yawe inama ilume iyo intoyo shakwebululwa, ishatinaulwa, ishalepulwa nangu ukuputulwa. Tamufwile ukucita ifi mu calo cenu. 25Kabili tamufwile kulapoka inama sha musango uyu ukufuma ku benafyalo no kushituula ngo mutuulo wa fyakulya kuli Lesa wenu. Tafyakapokelelwe mukumwimininako pantu fyalibamo no bulema.’”
26Yawe aebele Mose ati, 27“Ilyo lyonse iŋombe, impaanga, nangu imbushi yafyalwa, ifwile ukuba na nyina pa nshiku cine lubali. Elyo ukufuma pa bushiku bwa cine konse konse no kuya kuntanshi, awe lyena naisuminishiwa ukuba umutuulo we lambo lya cakoca kuli Yawe. 28Tecakwesha ukwipaya iŋombe atemwa impaanga no twana twashiko mu bushiku bumo bwine.
29“Ilyo lyonse muletuula umutuulo wakutotela kuli Yawe, utuuleni mu nshila yakuti ukapokelelwe mukumwimininako. 30Ufwile ukuliwa pa bushiku bwine ubo mwautuula. Tewakushako nangu kamo mpaka ulucelo. Nine Yawe.
31“Mulebaka amafunde yandi nokuyakonka. Nine Yawe. 32Tecakwesha ukusebanya ishina lyandi ilyamushilo. Mfwile ukwishibikwa kuli imwe mwe bena Israeli ukuti ine ndi wamushilo. Nine Yawe, ne ulenga ukuti mube abamushilo, 33kabili uwamufumishe mu calo ca Egupto no kuba Lesa wenu. Nine Yawe.”