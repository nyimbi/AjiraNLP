Sakaria amona umwando wakupiminako
1Mu cimonwa na cimbi, ine nainwine amenso no kumona umuntu ali no mwando umo uwakupiminako. 2Na ine namwipusha nati “Waya kwi?”
Nao anjasuka ati, “Naya kukupima umusumba wa Yerusalemu, pakuti mone ifyo wakula mubufumo, nefyo walepa.”
3Malaika uo twalelanda nankwe cilya ati aleya, malaika umbi aisa ku mubiye, elyo malaika uo twalelanda nankwe aeba malaika mubiye ati, 4“We, butuka, kebe ulya mulumendo ali no mwando wakupiminako auti, ‘Ala umusumba wa Yerusalemu tawakalebako malinga iyoo, pantu abantu abakalaikalamo bakafulisha ne ŋombe shine shikafulishamo. 5Pantu Yawe nalaya ukuti umwine wine eukaba nge linga lya mulilo ilikashinguluka umusumba pakuusunga, nokuti umwine wine eukalaikalamo no bucindami bwakwe bonse.’”
Yawe aeba bankole ukubwelelamo kumwabo
6“Iseni, Iseni, mufulumuke mu calo ca ku kapinda ka ku kuso, pantu nine namusalanganishishe mu tupinda tune utwa myulu.” Efyasosa Yawe. 7“Isa we Sioni, fulumuka we waikala mu mwana mwanakashi wa Babiloni.”
8Yawe umwine wa fita nanjeba amashiwi ayakuya eba abantu ba mishobo ya benafyalo iyatapile abantu bakwe ukuti, “Umuntu onsefye uwikata mu bantu bandi ine ne Yawe, ala ninshi akumya pa mboni ya linso lyandi. 9Ine wine nine nkamulwisha imwe, nimwe nomba mukatapwa ku bantu bene abali kale abasha benu. Ilyo ici cintu cikacitika, ala elyo abantu bonse bakashininkisha ukuti kanshi ni Yawe umwine wa fita ewantumine.”
10Yawe aletila ati, “Akwaula utupundu ne nsansa iwe we mwana mwanakashi Sioni, pantu ine naisa kukwikala pakati kenu.”
11Pali ilya nshita abantu ba mishobo iyingi bakesa kuli Yawe no kuba abantu abandi. Ine nkalaikala pakati kenu, nemwe mukashininkisha ukuti kanshi ni Yawe umwine wa fita ewantumine uko muli. 12Nakabili Yawe akekatila Yuda nge cuma icakwefye icacishilano ica mu calo icamushilo, na Yerusalemu eukaba umusumba wakwe uo akatemwisha pali yonse. 13Mwe bantu bonse talaleni tondolo pa cinso cakwa Yawe, pantu nakakamuka mu cifulo cakwe icamushilo.