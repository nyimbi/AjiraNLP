Ubulanda mu musumba wa Yerusalemu
1Yangu ifyo we musumba wa Yerusalemu utalele tondolo,
umwafulile nganshi abantu kale.
We musumba uo abantu bonse pano isonde balecindika,
awe nomba iwe uli nga mukamfwilwa.
Umusumba uwapulamishe pali yonse nga namfumu,
nomba eusangwike nga bantu abakubomba umulasa.
2Umusumba ulelilafye bushiku bonse ngo mwanakashi uwikala inkumbabulili,
ne filamba filekonkolokela na pa masaya yakwe.
Pa bantu bonse abamutemenwe kale,
tapalemoneka nelyo umo uwakumutalalikako.
Bonse abo aleumfwana nabo kale nabamufutuka,
nomba ebasangwike abalwani bakwe.
3Yuda nabamusenda bunkole mukuya mukucula,
nomba asangwike umusha uwine wine.
Aleikala bomba mu fyalo fimbi fimbi,
talemona na pakupemena nakalya.
Nashingulukwa ku balwani,
takwete na pakufulumukila.
4Mu misebo yonse iya ku Sioni muli imisowa,
takuli na bakuti baleisa ku nshikunkulu ishasalwa.
Pa mpongolo sha musumba tapali nelyo umo,
bashimapepo baletusailafye pakupema.
Abakashana bonse bali mu bulanda ubukulu,
no musumba onse uli mu bucushi.
5Abalwani nabapoka umusumba,
nomba ebasangwike e bene ba musumba.
Abalwani te pakucankwa, pantu Yawe nakulimuna we Yerusalemu
pa mulandu wa bwingi bwa bumpulamafunde bobe.
Na bana bobe nababasenda muli bunkole,
bele balebakunkishafye pakwenda.
6Ululumbi lonse nalupwa ku mwana mwanakashi Sioni.
Abana baume ba mfumu abalimo bali nge nsebula,
ishifililwe ukusanga umulemfwe,
isho abalunshi balebutusha pakushilunga,
yasuka na maka yashiko yapwa.
7Mu nshiku sha bulanda na macushi
Yerusalemu acili aleibukisha ifintu fyonse ifisuma,
fintu akwete kale.
Ilyo acimbile ku balwani,
takwali nelyo umo uwakumutulanyako nakalya.
Abalwani abamucimfishe balemuwelafye,
pakumona uko aonaulwa.
8Kwena Yerusalemu alibifya apakalamba nganshi,
eico alisanguka uwakowela.
Nasuulwa kuli abo abamucindike kale,
pantu bamumona alifye ubwamba.
Nomba aletusailafye,
no kufimba pa menso pa mulandu wa nsoni.
9Ukukowela kwakwe kwalemoneka ku nsalu shakwe,
taenekele nakalya ukuti limbi akashama ifi.
Ukuwa kwakwe kwakupapa,
takuli na wakumutalalikako nakalya.
Alepapatafye Yawe aleti, “Wingamona ubulanda bwandi,
pantu abalwani nabancimfya.”
10Abalwani nabamupoka ifyuma fyakwe fyonse.
Aleimwena noko abenafyalo baleingila
na mu cifulo camushilo mwine,
abo Yawe abindile ukulaingila mu lukuta lwakwe.
11Abena Yerusalemu baletusailafye,
kulwa kufwaya fwaya umukate.
Ifyuma fyabo efyo balekabulamo ifyakulya,
pakutifye bapususheko imyeo yabo.
“We Yawe wingandoleshako,
pantu ine ninsuulwa.”
12“Shilolesheni mwe balepita, bushe tacilemusakamika?
Lolesheni no kumona,
bushe kwalitala akuba ubucushi ngobu ine naculako?
Ala bucushi ubo Yawe aponeshe pali ine
mu bushiku bwa cipyu cakwe icikali.
13“Yawe aliponya umulilo ukufuma ku mulu,
nao waponena mu mafupa yandi.
Nateya amakasa yandi isumbu,
no kumbwelulusha kunuma.
Nao epakundekelesha,
ndifye uwapomponteka akasuba konse.
14“Ifyabubifi fyandi alifikaka nge koli,
iminwe yakwe eyafikakenye pamo,
afikakila mu mukoshi wandi,
fyalenga na maka yandi ukupwa.
Imfumu yalimposa ku balwani bandi,
abo ine nshingalwa nabo nakalya.
15“Abashilika bonse ababulamba pakati kandi,
Imfumu yalibakeene bonse.
Yena epakutuma ifita ifyakwisa nsansa,
fyaisa ipaya na balumendo bandi.
Nacisungu mwana Yuda yalimushonaula,
kwati fitwalo fya myangashi baleshonaula mulya bafikamina.
16“Ifi fintu efilengele ukuti ndeloosha,
efilengele ukuti ifilamba filepongolokafye mu menso yandi,
pantu takuli nelyo umo uwakuntalalikako,
takuli nelyo umo uwakunkoseleshako.
Abana bandi tabashelepo na kantu,
pantu umulwani nacimfya.”
17Sioni ayansa amaboko yakwe,
awe tepakumoneka nelyo umo uwakumutalalikako.
Yawe nalenga abena mupalamano bakwa Yakobo ukuba abalwani bakwe,
Yerusalemu nomba ali uwakowela ngo busali pakati kabo.
18“Yawe nalungika,
pantu nine natalamine ifipope fyakwe.
Kwena umfweni kuno mwe bantu bonse,
tambeni ifyo ine ndecula.
Abakashana bandi na balumendo bandi nababasenda bunkole.
19“Nalitile abatemwikwa bandi,
nomba nabo bamfutuka.
Bashimapepo bandi na bakalamba
bafwilile mu misebo ya mu musumba,
ilyo balefwaya fwaya icakulya
pakutifye bapusushe imyeo yabo.
20“Wingalolesha we Yawe ifyo ndecula mu mutima wandi,
mu mweo wandi ndecushiwa.
Tepakulanguluka mu mutima wandi,
pa mulandu wa kutalama kwandi.
Mu misebo baleipayamo abantu mu bulwi,
na mu mayanda mwine namo abantu balefwa ku cikuko.
21“Abantu nabomfwa uko ndeteta no kuilishanya,
lelo nshikwete nangu umo uwakuntalalikako nakalya.
Abalwani bandi bonse bena balesansamuka,
pa mulandu wakuti iwe naundetela ishamo.
Leka ubushiku bulya wasobele kale bufike bwangu,
uleke nabo bakaculepo nga fino ndecula.
22“We Yawe, nabo ubalubulwishe pa bubifi bwabo bonse,
ubakandilepo nabo,
ngefi fine na ine unkandile
palwa bubifi bwandi bonse.
Awe ukuteta kwandi nakucilamo,
no mutima wandi naubongoteka.”