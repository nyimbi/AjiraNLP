1Lumbanyeni Yawe!
Akulumbanyeni ishina lyakwa Yawe,
ala akumulumbeni imwe mwe babomfi bakwa Yawe.
2Imwe mwe babomba mu ŋanda yakwa Yawe,
mu mansa ya ŋanda yakwa Lesa wesu.
3Akulumbeni Yawe pantu Yawe musuma,
akwimbeni inyimbo shakulumbanya ishina lyakwe,
pantu ukucita ici kusuma nganshi.
4Pantu Yawe ewasala Yakobo ukuba uwakwe,
Israeli amucita ukuba icikwata cakwe.
5Ine nalishiba ukuti Yawe mukalamba nganshi,
nokuti Imfumu yesu ewacila pa milungu yonse.
6Yawe ena acitafye fyonse ifyo alefwaya,
mu myulu na pano isonde,
muli babemba na mu matenga yonse apo yapela.
7Eulenga amakumbi ukwima ukufuma ukwapelela isonde,
eutuma imyele ya nkuba pamo ne mfula,
no kuleta umwela ukuufumya mu matala yakwe.
8Mu Egupto ni Yawe ewalofeshe amabeli yonse,
amabeli aya bantu na ya fitekwa.
9We Egupto ni pa cinso cobe acitile ifipeshamano ne finjelengwe,
pakukanda Farao na bacilolo bakwe bonse.
10Ewalofeshe imishobo ya mu fyalo ifingi,
no kwipaya bashamfumu ababulamba nganshi.
11Kwali Sihoni, imfumu ya bena Amoli,
na Ogi, imfumu ya Bashani,
pamofye ne shamfumu shonse isha mu Kenani.
12Kabili ewapeele icalo cabo nge cuma cabupyani,
nge cabupyani ku bantu bakwe abena Israeli.
13Ne shina lyobe, we Yawe, ala lyakubelelela pe,
no lulumbi lobe, we Yawe, lukafika na ku nkulo shonse.
14Pantu Yawe akapokololako abantu bakwe,
kabili akakwata ne nkumbu ku babomfi bakwe.
15Utulubi twa benafyalo, ala twena twabafye utwa silifa na golide,
bantufye ebatupanga ku minwe yabo.
16Utunwa twena twalikwata lelo tatulanda nakalyafye,
amenso nayo twalikwata, nomba ukumona nakalyafye.
17Amatwi nayo twalikwata,
lelo tatumfwa iyoo,
na mu tunwa twatuko tamufuma mupu nakalya.
18Abantu abatupanga nabo bakaba nga twena,
kabili efyo cikaba ku batucetekela pantu bakalinganafye nato!
19Imwe mwe ba mu ŋanda yakwa Israeli, ala akupaaleni Yawe na matotelo,
imwe mwe ba mu ŋanda yakwa Aroni akupaaleni Yawe na matotelo!
20Imwe mwe bena Levi, akupaaleni Yawe na matotelo,
imwe mwe bakwatila Yawe akatiina, akupaaleni Yawe na matotelo!
21Akupaaleni Yawe na matotelo ukufuma mu Sioni,
uyo uwaikala mu Yerusalemu.
Akulumbanyeni Yawe!