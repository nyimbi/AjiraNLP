Paulo aesha abena Kristu ukukanaba na kaso mukupeela
1 Mwe bamunyinefwe, tulefwaya ukuti mwishibe ifyo Lesa ku cikuuku cakwe abomba mu nkuta sha mu Makedonia. 2Kwena abo bantu balyeshiwa nganshi ku macushi ayabipisha bapitilemo. Eico nangu bali mu bupina ubwabipisha, lelo basansamwike nganshi mukupeela ubupe ukwabula akaso nelyo panono. 3Ndemweba icine cine, balipeele ukufika napo bakwatile, kabili balicishishe napo bakwatile. Elyo kabili ni kukufwayafye kwabo abene. 4Benefye ebabikilepo ukutulomba ukuti tubapeele ili shuko lyakwafwako abamushilo ba mu Yudeya. 5Ukupeela kwabo kwacilile na pafyo twalecetekela! Icakubalilapo baituulile abene ku Mfumu, elyo kabili baituula na kuli ifwe bene, ngomo Lesa alefwaila. 6Eico twakonkomesha Tito uwatampile uyo mulimo, ukuti akonkanyepo ukumwafwilisha mupwishishishe bwino uyo mulimo wacikuuku. 7Imwe mwalicilamo ukukwatisha fyonse, mu cisumino, mukulanda, na mu fyakwishiba, mukukalabana muli fyonse, elyo na mu citemwiko mwatukwatila. Efyo tulefwaya nokuti muli uyu mulimo wacikuuku mwiba na kaso.
8Ine nshilemupangila ifunde nelyo limo. Lelo ndefwayafye ukumona apo icitemwiko cenu capela, pakumulanga ifyo bambi bacincila mukwafwa. 9Imwe mwalishiba icikuuku ca Mfumu yesu Yesu Kristu. Nangu wena ali umukankala, ayalwike umupina, epakuti ico wena ayalwike umupina, imwe mumone ukuba abakankala.
10Ine ifyo ndetontonkanya icingamuwamina ukucita pali uyu mulandu nifi. Pali ino nshita mutale mupwishe umulimo mwatampile uyu mwaka wapwile. Nimwe mwabalilepo ukutampa ukubomba uyu mulimo, elyo teico ceka, lelo kabili nimwe mwabalilepo no kufwaya ukubomba uyu mulimo. 11Aleni kanshi pwilishisheni umulimo! Kalabaneni ukupwisha, ngefyo mwakalabene ilyo mwalepangana ukubomba. Mubomfyefye ifyo fine mukwete. 12Nga cine cine mulefwaya ukupeela, Lesa akapokelela ubupe bwenu mwapeela ukulingana napo mukwatile, te pa fintu mushikwete.
13Kanshi nshiloseshefye mukutila, muleafwa bambi pakuti bena baleikala bwino elyo imwe mulecula. Lelo icilefwaikwa mulinganya. 14Apo imwe pa nshita ino namukwata ifingi, nacilinga ukuti mwayafwako kanshi abashikwete ifyo balekabila. Epakuti na imwe ilyo mushikwete ifintu mulekabila, elyo bena nabakwata ifingi, nabo bakamwafweko. Muli uyu musango ekucita umulinganya. 15Efyo calembwa ukuti, “Ku muntu uwakungwibe ifingi tafyashelepo, elyo uwakungwibe utunono nao wine tabulishe.”
Tito na banankwe batumwa ku Kolinti
16Ndetasha Lesa pakulenga Tito amusakamane nga filya ine musakamana. 17Teicofye namwipwishe ukuti ese, lelo umwine winefye ewafwaile ukuti ese kuli imwe. Kabili umwine wine alefwaisha nganshi ukuti ese amwafwilisheko. 18Munyinefwe uyo twatuma uuleisa na Tito, untu inkuta shonse shacindika nganshi pafyo abomba mukufunda Imbila Nsuma. 19Teico ceka, lelo uyu munyinefwe ni nkuta shonse eshamusala ukuti tuleenda nankwe mukubomba uyu mulimo waluse, pa mulandu wakucindika Lesa no kulanga ukuti tulafwaya ukwafwa.
20Tulasakamana nganshi ukuti abantu belaisosha pafyo tulebomba uyu mulimo wa fyabupe fyafula ifi. 21Ifwe tufwaya ukucita ifisuma, te pa cinsofye ca Mfumu, lelo na pa cinso ca bantu pene. 22Kanshi twatuma na umbi munyinefwe ukwisa nabo. Uyu munyinefwe twalimwesha mu nshila ishingi lelo twasanga ukuti lyonse abafye uwacincila. Nomba nico imwe alimucetekela nganshi, awe elyo acilile ukucincila. 23Tito wena eo twaampana nankwe, kabili eico tuba nankwe mukubombela imwe. Elyo bamunyinefwe bambi abo baleisa nabo, ebemininako inkuta no kuletela Kristu umucinshi. 24Mulange ukuti mwalibatemwa. Epakuti inkuta shonse shishininkishe no kwishiba ukuti tulalungika pakumutasha.