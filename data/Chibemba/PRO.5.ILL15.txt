Ukusokwa pa mulandu wa bucende
1We mwana wandi bika umutima ku mano ndekupandako,
teya ukutwi kufyo ndekweba.
2Epakuti uleishiba umwakwenda bwino,
nefyo wakulalanda fyakulalanga ukuti iwe uli na mano.
3Pantu imilomo ya mwanakashi cilende, ala yalowa ngo buci,
ne milandile yakwe intu yatelela ukucila amafuta.
4Nomba pakulekelesha yalula nga malulu,
kabili yatwa ngo lupanga ulwatwila konse konse.
5Amakasa yakwe yakakutwala ku mfwa,
ne ntampulo shakwe shalola no kutwala ku calo ca bafwa.
6Ena tatontonkanya pa nshila iyilosha ku bumi,
inshila endamo icende ende shintu shalubantika,
lelo tasakamana nakalya,
7Nomba kanshi, mwe bana bandi kutikeni kuli ine,
mwisuula ku mashiwi ndelanda.
8Umwanakashi wa uyu musango wakutalukakofye,
tecakwesha kunyanta pa mwinshi wa ŋanda yakwe iyoo.
9Epali wapeela umucinshi obe kuli bambi,
ne myaka yobe ku bankalwe.
10Epali na bantu bambi bambifye kuti baliila fyuma fyobe,
kabili nefyo wacululukila fyanonkesha aba mu ŋanda imbi imbi.
11Kabinge na pa mpela ya bumi bobe walaŋonta,
ninshi walyonda washalafye imisakalala.
12Elyo ukatila ati, “Mulandu nshi nshaleumfwila kufyo balenjalulula?
Cinshi ico no mutima wandi tawatemenwe ukusalapulwa?
13Nakeene no kubeela bakafundisha bandi,
nangu ukuteya ukutwi ku balensambilisha.
14Kwashele panono ukuiletela ububi no bonaushi
mukati ka kulongana kwa lukuta.”
15Ulenwa amenshi ya mu cishima cobe we mwine,
amenshi ayafukauka mukati ka cishima cobe.
16Wileka insonsa shobe shifukaukile pa mbilibili,
utumilonga tobe wileka tusalanganine pa lwalala, iyoo.
17Leka fibe fyobe we mwinefye weka,
tafili fya beni pamo na iwe iyoo.
18Leka akamfukumfuku kobe kabe akapaalwa,
na iwe wine ulesansamukafye pamo no mukashi obe uo waupile ucili umulumendo.
19Ulya mwanakashi alepa umukoshi nge nkoba,
no kuyemba nge mpombo.
Leka na mabele yakwe yalekusekesha lyonse,
ne citemwiko cakwe cilekusansamusha lyonse.
20We mwana wandi,
nga cinshi ulefwaila ukusansamuka kobe kube ku mwanakashi cilende?
Nga cinshi ico wingalatonesha amabele ya mwanakashi muka mwine?
21Pantu Yawe alishibafye bwino imyendele ya muntu,
kabili eulonda no muntu monse umo alola.
22Ifibi ificita umuntu mubi ala fiteyo
Umwine ekatwa ne myando ya fyabubifi fyakwe.
23No kufwa kwine eco akafwila pa mulandu wakufilwa ukulaikanya,
ukutumpa kwakwe ekukamutwala mu nindi.