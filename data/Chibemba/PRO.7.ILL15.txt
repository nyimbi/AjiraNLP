1We mwana wandi ulesunga amashiwi yandi,
elyo ulebaka na mafunde yandi mu mutima yobe.
2Ulebaka ifyo ndekufunda pakuti uleenda umumi,
no kusunga ifyo ndekweba nge mboni ya linso lyobe.
3Uleyekata mu minwe yobe,
no kuyalemba petamina lya mutima obe.
4Uleeba mano auti, “Niwe nkashi yandi,”
no mucetekanya uleita nga kacele obe.
5Efyakulakutalusha kuli cilende umwanakashi,
na ku waupwa muka mwine uulanda amashiwi yakusembeleka.
Impulumushi ya mwanakashi
6Ubushiku bumo pa nsolokoto ya ŋanda yandi,
ine nalelengela pa fipunda.
7Awe namona pa bantu abo inshiku shishilati shifunde,
nalolesha pakati ka balumendo,
nomba namonapo umo uushakwata amano.
8Ena aleenda mu musebo mupepi ne cinshoko,
ali mu nshila iyalungatana na pa ŋanda ya uyu mwanakashi.
9Cali icungulo pali muntungulya,
ninshi no kufiita paya palefiita.
10Elyo uyu mwanakashi aisa kumanya noyu mulumendo,
nafwala ne nsalu shabucilende,
elyo mu mutima wakwe mwalifye ubucenjeshi.
11Uyu mwanakashi ala untu akamuka, ne nsoni nakalya,
lyonsefye tekala pamwakwe.
12Limbi kuti aiminina pa musebo, limbi mu lubansa,
kabili mu cinshokofye monse, ala tewakupuswamo, ninshi alelolela.
13Awe umwanakashi afukatila no mulumendo,
ati nokuti kuuku.
Elyo amutomona amutonta na menso ati nokuti,
14“Ine ninkwata umutuulo wakwampana pamo kumwandi,
ilelo nimfikilisha ifilayo fyandi.
15Eico njishile ndekufwaya
nacipamfiwa ukukusanga, nomba naumoneka.
16Pa busanshi bwandi ninyanshikapo insalu ishisuma,
ishikankala ishatula ku Egupto.
17Nimpupilapo ne cinyamuti icanunka busaka muri,
no tubunga utwanunka bwino utwa matembusha no twa sinamoni.
18Ala twende, tuleya! Tuye yangala mpaka ulucelo!
Cileyawama nganshi ilyo tuleya kumbatana mu citemwiko.
19Pantu umulume wandi talipo iyoo,
aliya pa bulendo ubutali.
20Alisenda ne cikwama ca ndalama ishingi,
akabwelafye umweshi nga wakosa ilyo walakangana na kasuba.”
21Na mashiwi yakumubembeleka amutunka,
ku longolo lwa milomo yakwe amunasha.
22Apopene alakonka no mwanakashi,
kwati ni ŋombe iyo baletwala kukwipaya,
kwati ni nsebula iyiketwe ku mwando,
23mpaka umufwi wapulinkana mu libu.
Kwati cuni icilesenselela ku lukose,
ukwabula ukwishiba ukuti cileitwalafye kukufwa.
24Nomba kanshi mwe bana bandi umfweni kuli ine,
kutikeni ku mashiwi nalamweba ine.
25Imwe mwileka imitima yenu ipilibukile ku misango ya uyu mwanakashi,
nangu ukulubantika pakukonkelela inshila shakwe.
26Pantu abaume bengi abo aonaula,
nabo aipaisha nabo bengi, ala teti nkumemo ukupenda.
27Pantu iŋanda yakwe e nshila iyitwala ku calo ca bafwa,
e nshila yakusupula iyitentemushisha abantu ku mfwa.