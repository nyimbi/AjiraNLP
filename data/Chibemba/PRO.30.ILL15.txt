Amashiwi yakwa Aguri
1Amashiwi yakwa Aguri mwana Yake, umwina Masa aumine imbila atile,
“Lesa ine nansha! Awe mwandi ine capwafye!
2“Ine nine natumpisha pa bantu bonse,
kabili nshakwata amano yene yene ayabumuntu.
3Ine nshasambilila na mano yene,
nangu ukukwata amano ayakwishiba Uwamushilo.
4Bushe nani uwatala anina ku mulu elyo ayabwelako?
Nga nani uwatala afumbatapo umwela mu lupi lwakwe?
Nani atala afungila amenshi ya muli bemba pa mfunga ya cakufwala cakwe?
Nga nani uwaikasha isonde lyonse mu mpela umo lyapela?
Iwe nga walimwishiba ishina lyakwe njebako?
No mwana wakwe, nani ishina lyakwe?
Ala njebako nga walimwishiba!
5“Ishiwi lyakwa Lesa lyonse lyaba ilyacishinka,
ena ni nkwela, na bonse abafisama muli ena balacingililwa.
6Pa mashiwi yakwe mwilaesha ukulundapo na yambi,
epali akukalipila, akushinina nokuti uli wabufi.
7“Ifintu fibili ifyo nakulomba we Yawe,
winkaanina ilyo nshilafwa.
8Talusha ubucenjeshi no bufi kuli ine,
kabili wileka ine ukuti nkabe umulanda nangu umukankala.
Kanshi ulempakofye icakulya ca nshiku shonse.
9Pantu epali nga nakwatisha ifintu limbi nakutalamina,
nati nokuti, ‘Nga Yawe nao nani?’
Conse naco ine nga naba umulanda,
limbi kuti nalaiba no kusebanya ishina lyakwa Lesa wandi.
10“Wilaesha ukwamba umubomfi pali shikulu wakwe,
epali akulapishishapo, no kucula waculilapo.
11Eico kwaliba abantu abalapisha bawishi,
abashipaala na banyinabo.
12Eko baba abantu abaimona ukuba abantu abakaele,
lelo tabasambwa ku fibi fyabo.
13Eko bali abantu abo amenso yalukuma mu mutwe,
abalolesha cilumba cilumba.
14Ni nkulo ya bantu abo ameno yatwa ngo lupanga,
ne mibango yabo nge myele,
abateeka ababusu na balanda ku munga we fwafwa,
ukubalila pa mitwe kabili no kubepaya.
15“Umunsundu waba na bana abanakashi babili,
abapunda abati, ‘Leta, leta!’
Kwaba ifintu fitatu ifishikuta nakalya,
fine nafyo ifisosa afiti, ‘Epela,’ nifi:
16Icalo ca bafwa,
ifumo ilyaumba,
icalo no mushili ifishiikuta amenshi,
no mulilo uulebilima uushitila fyafula.
17“Umwana uuseka wishi,
uusuula ukubeela nyina,
alingilefye ukulobaulwa amenso kuli bamwankole,
no kuliwa ku makubi mu mawanga.
18Kwaliba ifintu fitatu ifyampapusha nganshi,
fine ifyampesha amano nifi:
19Kapumpe ifyo alelemba mu mulu,
ne nsoka ifyo yenda pa cilibwe,
ne cibwato ifyo cenda pali bemba,
nefyo umwaume batemwana no mwanakashi.
20“Eficita umwanakashi cilende,
kuti alya, awamya na pa kanwa,
ati nokuti, ‘Takuli ico ine ndufyenye.’
21“Kwaliba ifintu fitatu ifitutumya icalo,
nangu fine ifyo abantu icalo conse bafilwa ukushipikishako:
22Umusha uwaisa ba kateeka wa calo,
iciwelewele ca muntu ilyo caikuta ifilyo,
23umwanakashi uushatemwikwa lelo alyupwa,
elyo na kanakashi uwapoka icupo cakwa nakulu uo abombela.
24“Pano calo paba utuntu tune utwacepesha nganshi,
lelo kwena tuntu twacenjela nganshi:
25Etunyelele, nangu tushakwata bulamba bwine bwine,
kwena tulatutila icakulya catuko pa nshita ya lusuba.
26Na bapati, nabo tabakwata bulamba,
lelo kwena bekala mu fimabwe ifyasansama.
27Na makanta nangu takwata imfumu,
kwena enda natantama ubusaka mu mulongo.
28Na mulinso, kuti umuntu amwikata na mu minwe,
lelo kwena alasangwa na mu masano ya shamfumu.
29“Kwaba ifintu fitatu ifyenda ubusaka,
fine nafyo ifiinangafye pakwenda nifi:
30Ni nkalamo iyacila inama shimbi shonsefye ku maka,
iyishifulumuka pa cinso ca mulwani nelyo umo,
31na mukolwe, ilyo aletaasa pa nkota,
na sawe, elyo ne mfumu iyileenda cilumba cilumba pa bashilika baiko.
32“We muntu ala kale nga walitumpile no kulacita imiya,
nangu nga walepanga ukucita ifyabipa,
tala nomba tontonkanyako, ufimbe no lupi pa kanwa.
33Pantu nga wapuka umukaka mufuma umukaka uwatikama uwa mafuta,
nga watitila umuntu pa myona kuti mwafuma umulopa,
kabili nga waimya ubukali, kuti paba ulubuli.”