Kuli kembisha mukalamba. Kuli Yedutuni.
Ulwimbo lwakwa Asafu.
1Ndilila kuli Lesa ukuti angafwe,
ndalila ifilamba pakuti omfwe.
2Ilyo nali mu bwafya nafwaile Imfumu,
ubushiku bonsefye ine naimishe amaboko yandi ukwabula ukunaka,
lelo umutima wandi wena wafililwe ukutalala.
3Umutima wandi watusaile ilyo nakwibukishe we Lesa,
naleisosha mu mutima, no kwamba ukutompoka.
(Selah)
4Walengele amenso yandi ukwikala yalelolesha,
nali uwasakamana nganshi icakuti nafilwa no kulanda.
5Natontonkanya pa nshiku shakale,
no kwibukisha imyaka ya kunuma.
6Ndebukisha ulwimbo naleimba ubushiku,
ninshi umutima wandi uleisosha no kwipusha nati,
7“Bushe Yawe ali nokundekeleshafye fino fine umuyayaya?
Bushe takabwekeshepo ukumbelela uluse?
8Bushe emukuti naleka ukulantemwa umuyayaya?
Bushe ifyo alaile nafileka umwabela inshita shonse?
9Bushe Lesa naleka ukuba ne cikuku?
Bushe ubukali ebumulesha ukukanakwata uluse?”
(Selah)
10Elyo natontonkanya nati, “Ili lyena nalailishanya ukuti,
ukuboko kwakwa Lesa Mukulu nakunakuka.”
11Ine nakulaibukisha ifyakupapa fyonse ifyo wacita we Yawe,
nakulaibukisha ne fipeshamano fyonse ifyakale.
12Nakulatontonkanya pali fyonse ifyo wacita,
no kupituluka mu milimo yobe yonse.
13Inshila shobe shamushilo, we Lesa,
takwaba Lesa na umbi uwacindama nga iwe.
14Niwe Lesa uucita ifipeshamano,
uwalanga abantu ubulamba bobe.
15Ku kuboko kobe ukwamaka eko walubwile abantu bobe,
abana bakwa Yakobo na bamwana Yosefu.
(Selah)
16Amenshi yalitiinine ilyo yakumwene we Lesa,
na mu matenga panshi mwalatenta.
17Amakumbi yafumfumwine imfula, ne nkuba yalapanta,
ne myele ya nkuba yalabyatafye monse monse.
18Inkuba yalapanta no kumfwika ninshi kuli icimwela,
no kubyata kwa mwele wa nkuba kwasanika pesonde ponse,
ne calo casunkana no kulatenta.
19Walyendele muli bemba,
wayabuka bemba mukalamba uwashika nganshi,
ne nkasa umo walenyanta teshakumoneka nakalya.
20Ee, walitungulwile abantu bobe ngo mukuni wa mpaanga,
ukupitila mu butungulushi bwakwa Mose na Aroni.