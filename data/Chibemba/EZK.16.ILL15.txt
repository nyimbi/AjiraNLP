Ukutalama kwa musumba wa Yerusalemu
1Ishiwi lyakwa Yawe lyaishile kuli ine aliti, 2“We mwana wa muntu, sokako Yerusalemu pa mulandu wa fintu ifyabunani ifyo acita. 3Eba Yerusalemu ukuti Imfumu Yawe alekweba ukuti iwe wafyelwe umwana mwanakashi mu calo ca Kenani. Wiso ali mwina Amoli, na noko nao ali mwina Hiti. 4Ilyo wafyelwe, tabakuputwile umutoto, tabakusambile pakukuwamya, tabakushingile umucele, nangu ukukupomba mu nsalu nakalya. 5Takwali wakuti akulangulukileko nangu ukukukwatila uluse lwakuti akucitilepo cimo pali ifyo fintu. Ilyo wafyelwe, abantu balikupatile icakuti basukile bakuposa mu mpanga, no kukusha insansalila.
6“Nomba ilyo ine napitilepo apo wali, namwene ulealanganafye mu mulopa. Nangu iwe walifye umulopa weka weka, awe ine nalikwebele nati, ‘Ba no bumi.’ Nangu iwe walifye umulopa weka weka, awe ine nalikwebele nati, ‘Ba no bumi.’ 7Kanshi na ine epakulakukusha ngo muti uulekula no kulelema mwibala. Walikulile no kuba umukalamba uwayemba nganshi. Na mabele yobe yasuka yatuntumana, no mushishi obe wasuka walepa, lelo iwe walifye ubwamba ukwabula ifyakufwala.
8 “Limbi ilyo napitilepo nakabili, namwene ukuti inshita nomba naifika iyacitemwiko. Eico na ine epakukufimba icisempe ca nsalu yandi pakuti wiba ubwamba, kabili napanga umulapo no kwingila mu cipangano na iwe, nobe epakuba nomba uwandifye. Nine ne Mfumu Yawe ndelanda.
9“Nabuula na menshi, nakusamba umulopa, nakusuba na mafuta. 10Nakufwika ne fyakufwala ifyapikulwa, ne ndyato isha mpapa iyisuma nganshi, ne nsalu ishabusaka ishatelela kabili ne mingila iyaluma umutengo. 11Nakufwika ne ifisamo ifyakuiyemfya. Nabika amakosa ku maboko yobe no bulungu mu mukoshi obe. 12Nakupeela ne cakukobeka ku myona yobe, na masikiyo ku matwi yobe, ne ngala iyayemba iya ku mutwe obe. 13Awe iwe wafwikilwe ifisamo fya golide na silifa, no kulafwala insalu ishatelela kabili ishabusaka. Walalya no mukate uwa bunga ubwapeleka, no buci, na mafuta ya miolifa, wasuka waba imbeka iyine yine, no kusanguka namfumu. 14Ululumbi lwa kuyemba kobe lwasuka lwafika na ku mishobo ya benafyalo. Ukuyemba kobe kwali ukwafikapo, pantu nine nakuyemfeshe ifyo. Efyasosa Imfumu Yawe.
15“Nomba iwe wacetekelefye mu kuyemba kobe, no kulumbuka kobe kwakutwala ku bulalelale. Wacitile ubulalelale no muntufye onse uulepita. 16Walabuulapo insalu shobe shimo, no kulashisamika pa ncende ishakupepelapo, palya iwe walecitila bucilende ubushatala abubako, kabili tabwakatale abubako. 17Walibuula ifisamo ifyakuiyemfya ifya golide na silifa, ifyo ine nakupeela pakuti uleisamika nafyo, iwe efyo wapangamo ifimpashanya ifya baume, pakuti efyo ulecita nafyo ubucende bobe. 18Kabili walibuula insalu shobe ishapikulwa ubusaka isho ine nakupeela, nobe esho wafimba ifyo fimpashanya, kabili ulafituula na mafuta aya miolifa no bubani, ifyo ine nakupeela. 19Ine nalikupeela ifyakulya, no bunga ubwapeleka, na mafuta aya miolifa no buci, nomba iwe kabili efyo utuula utulubi pakututemuna. Ifi efyacitike, efyasosa Imfumu Yawe.
20“Kabili walibuula bamwano abaume na banakashi abo wamfyalila, iwe ebo watuula ilambo ku tulubi. Cinshi mba ushapelelafye pali bucilende bobe, 21ukwabula ukumbuulila abana no kubatuula nge lambo lyakoca ku tulubi? 22Pali iyi nshita yonse iyo waikalila bucilende, awe tawatala awibukisha ifyo wali ku bwaice ilyo wali ubwamba ukwabula ifyakufwala kabili walealanganafye mu mulopa.”
Bucilende bwa mu Yerusalemu
23“Washama, iwe washama, efyo asosa Imfumu Yawe, pantu ukulunda pa fibi fyonse ifyo ucita, 24iwe walikuula incende ishasansama muli cila lubansa lwa musumba apakupepela utulubi no kulacitilapo ubucende. 25Mu mbali ya misebo yonse walikuula incende ishasansama umo ukowesha ubusuma bobe, pantu umubili obe ulautwala lyonse ku muntu onse uwaisa kuli iwe, bwasuka na bucilende bobe bwalacililako. 26Abena mupalamano banobe abena Egupto, ingulungani shakantu, iwe ebo usendama nabo, ala bucilende bobe nabucilamo, nabulenga nokuti ine mfulwe.
27“Eico naimishe ukuboko kwandi pakuti nkukande, nacefyako ne fyakulya nakupimine. Nakuposele ku banakashi ba bena Filisiti abakupata abo waselawishe ku mukoshi palwa myendele yobe iyishaibipila. 28Wasukile waba cilende na bena Asiria ukwabula ukutendwa, nomba nalyo line umutima obe tawaikele iyoo. 29Kabili wafusha bucilende bobe na bena Kaludea, ulya mushobo wa bashimakwebo, nalyo line umutima obe tawaikele iyoo.
30“We wamano ayanakuka, efyasosa Imfumu Yawe, ifyo fyonse ifyo ucita iwe eficita cilende uwakamuka. 31Mu misebo yonse iwe wakuulilemo incende apakupepela utulubi no kulacitilapo bucilende mu ncende apasansama mu lubansa lonse lwa mu musumba. Kwena walipapusha pantu te ndalama ufwaya muli bucilende nga filya bacilende abaseeka bacita. 32Iwe wabafye ngo mwanakashi uwasuula wiba, no kulacita ubucende na baume bambi. 33Cilende onse alalipililwapo pali bucilende bwakwe. Nomba iwe caliibela, pantu iwe niwe upeela abaume bonse abakutemwa ifyabupe, kabili niwe ubatemuna pakuti balefuma mpanga yonse kukwisa mukulasendama nobe. 34Kwena iwe waliibela kuli bacilende bambi, pantu takwaba mwaume uukusembeleka, kabinge iwe taulipililwapo kantu nakalya, nomba kabili iwe niwe ulebalipila.
Yawe apingwila Yerusalemu
35“Kanshi iwe cilende umfwa ishiwi lyakwa Yawe. 36Ifi efyasosa Imfumu Yawe, pa mulandu wakuti walipongolwele ulunkumbwa lobe, wafuula ne nsalu shobe pakusendama na batemwikwa bobe, no kulaipaya bamwano pakubatuula ilambo ilyakupakisha utulubi, 37kanshi na ine nomba nkalonganya na bonse abatemwikwa bobe abo watemwa nabo wapata. Nkabaleta bakese kushinguluka, elyo na ine nkakufuula ifyakufwala fyobe, ukashale ubwamba, uleke bakakutambe. 38Nkakukanda ifikandwa abanakashi bacilende na basumya umulopa. Nkaleta pali iwe ubukali bwa mulopa ne cilandushi ca bukali bwandi ne ca bufuba bwandi. 39Nkakulubwila mu minwe ya bacibusa obe, nabo bakapasa ifibumbili fyobe, bakonaula ne ncende shobe ishakupepelamo utulubi. Nabo bakakufuula ne fyakufwala fyobe, no kukupoka ne fyakuyemfya fyobe ifyamutengo, no kukusha ubwamba ukwabula ifyakufwala.
40“Bakakwimisha ibumba lya bantu pakuti bakakupole amabwe, no kukuputaula fipimfya fipimfya ku mpanga shabo. 41Bakoca amayanda yobe, no kuleka amabumba ya banakashi yatambeko ifyo ulekandwa. Nkakupwisha bucilende bobe, tawakatale nakabili aupeela abatemwikwa bobe ifyabupe. 42Ninshi ine nomba catalala, no mutima wandi waikala tondolo. Nshakatale mfulwa nakabili, nangu ukukwata ubufuba iyoo. 43Iwe walilaba ifyo ine nalekutentemba ilyo wali akaice, nomba iwe unsonsombafye pakulacita ifintu ifyo fyonse. Eico na ine wine nkakuleka ukuti ukafute pali ifyo fyonse. Pa fintu fyonse ifyabunani ifyo ucita, nga mulandu nshi kabili walundilapo ne myendele yabulalelale? Efyasosa Imfumu Yawe.”
Ifiba nyina, efiba no mwana umwanakashi
44“Iwe Yerusalemu, ala abantu bakulakweba ili pinda abati, ‘Ifiba nyina, efiba no mwana umwanakashi.’ 45Cine cine iwe we mukashana walipala noko. Noko alipata wiso, apatila kumo kwine na bamunonko. Iwe uli nkashi kwa nkashi shinobe ishapata bawiba na bana babo bene. Iwe pamo ne nkashi shinobe, mwalikwete nyinenwe uwali umwina Hiti, shinwe nao ali umwina Amoli.
46“Umukalamba obe nkashi mbiyo ni Samaria, ena pamo na bana bakwe baba lubali lwa ku kapinda ka ku kuso. Umwaice obe nkashi mbiyo ni Sodoma, ena pamo na bana bakwe aikalila lubali lwa ku kapinda ka ku kulyo. 47Iwe tawapelelafye pakulabakonkelela na pakulapashanya imisango yabo iyabipisha, lelo mu micitile yobe yonse waliisa bipishapo ukubacila.
48“Ifi efyasosa Imfumu Yawe ifyakuti, icine cine napalifye ine ne Mumi, nkashi mbiyo Sodoma kumo kwine na bana bakwe, awe tatalile abifya ngefi iwe ulebifya kumo kwine na bana bobe. 49Kanshi ubu ebwali ububifi bwakwa nkashi nobe Sodoma. Ena na bamwane abanakashi baleitakisha pantu balikwatishe ifyakulya, no kulaikala ubwanalale, lelo kwena tabalesakamana kusunga abalanda na babusu. 50Bali ne cilumba, bali abatalama, kabili balecita ne fintu ifyo ine napata, ecalengele kanshi ukuti na ine mbalofye, no kwishiba nobe wine walishiba.
51“Ifibi ifyo Samaria alecita fyalicepapo pa fyabubifi ifyo iwe ucita. Iwe walimucila ukucita ifintu ifyabunani, ecalenga nokuti bankashi mbiyo bamonekepo abakaele. 52Kanshi nomba iwe uli nokumfwa insoni. Pantu ifyabubifi fyobe fyalibipishapo pa fyabubifi fya bankashi mbiyo, icakuti bena bamonekapo abakaele. Kanshi nomba iwe insoni kashikwikate, kausebane, pantu niwe walenga ukuti bankashi mbiyo bamonekepo abololoke.”
Sodoma na Samaria bashuka nakabili
53Kabili Yawe aebele Yerusalemu ati, “Ine nkabweseshamo Sodoma ubunonshi pamo na bana bakwe abakashana. Nkabweseshamo na Samaria ubunonshi na ena akashuke nakabili pamo na bana bakwe abakashana. Nobe wine Yerusalemu nkalenga ukuti ukashuke nakabili pamo nabo. 54Ukalaumfwa insoni, kabili ukasebana pakuti nkashi mbiyo shikeshibe ifyo shakucila imisango isuma. 55Nkashi mbiyo, Sodoma na bana bakwe abakashana pamo na Samaria na bana bakwe abakashana, bakashuka nakabili, kwena nobe wine ukashuka nakabili pamo pene na bana bobe abakashana. 56Bushe iwe tewe waleseka Sodoma lilya walecita amataki, 57ilyo ububi bobe bulya ucita bwali tabulasokoloka? Eico nomba balekuseka abana banakashi bakwa Edomu, ku bena mupalamano bonse elyo na ku bana banakashi ba bena Filisiti. Balikusuula na kuli bonse abakushinguluka. 58Niwe wailetelela we mwine pa mulandu wa fintu ifishaibipila kabili ifyabunani ifyo iwe ucita. Efyasosa Yawe.”
Icipangano icikabelelela pe
59Ifi efyasosa Imfumu Yawe ati, “Iwe we Yerusalemu, ine nkakulimuna ukulingana pa fintu ifyo ucita, pantu iwe walisuula ifilayo ifyo walaya kabili walyonaula ne cipangano candi. 60Nomba kwena ine nkebukisha icipangano ico napangene nobe ilyo wali umwaice, kabili nkapangana nobe icipangano icikabelelela pe. 61Ukebukisha imyendele yobe no kumfwa insoni, ilyo ukapokelela umukalamba obe nkashi mbiyo pamo pene no mwaice obe nkashi mbiyo. Nkabapeela kuli iwe nga bamwano, lelo te mu cipangano nga cilya twapangana nobe. 62Nkapangana na iwe icipangano icipya, elyo na iwe ukashininkisha ukuti kanshi ine nine Yawe. 63Ilyo tukawikishanya pamo pa mulandu wa fibi fyonse ifyo iwe ucita, elyo na iwe ukalafibukisha no kwikatwa insoni ishakukanafilandapo pantu walisebana. Efyasosa Imfumu Yawe.”