Sakaria amona icakutekapo ifisaniko
1Malaika uo twalandile nankwe pakubala, alishile nakabili, no kwisa ncilimusha kwati muntu uo babuusha mu tulo. 2Elyo anjipusha ati, “Finshi wamona?”
Na ine namwasuka nati, “Namona icakutekapo ifisaniko, naco cilifye ica golide eka eka, ndemona no lunweno lwa mafuta pa mulu waciko, ne fisanikapo cine lubali. Ifisaniko fyonse cimo cimo fyakwete imipaipi cine lubali umwakubika ifikwi fyakusanika. 3Lubali lwaciko kuli imiti ya miolifa ibili, umo lubali lwa ku kulyo ulwa lunweno, uubiye nao lubali lwa ku kuso.” 4Elyo na ine naipusha malaika uwalelanda na ine nati, “Mukwai, bushe ifi fintu filolele mwi?”
5Nao malaika uwalelanda na ine anjasuka ati, “Bushe kanshi tawishibe, mwa?”
Na ine nati, “Awe mukwai nshishibe.”
Yawe alaya ukuti ni Serubabeli eukamukuulila cipya cipya iŋanda yakwe
6 Malaika alinjebele ukuya fisha ili shiwi lyakwa Yawe kuli Serubabeli ilyakuti, “Te ku maka nangu ku bulamba cikacitika iyoo, lelo ni ku Mupashi wandi.” Efyasosa Yawe umwine wa fita 7“Niwe ani we lupili ulukalamba? Ku cinso cakwa Serubabeli iwe ukabatama nge wanga. Kabili eukabikako ne libwe lyapakulekelesha, ilyo ninshi na bantu bakalapunda abati, ‘Eya. Lesa napaale. Lesa napaale.’”
8Kabili ishiwi lyakwa Yawe na limbi lyaishile kuli ine aliti. 9“Serubabeli natampa ukukuula umufula wa ŋanda yandi, no kupwisha eukapwisha. Ilyo ikapwa, elyo abantu bandi bakashininkisha ukuti kanshi nine ne Yawe umwine wa fita nakutumine uko bali. 10Nomba nani uwingasuula ifintu finono ifikacitika pali ubo bushiku? Abantu bakasansamuka pakumona ifyo Serubabeli ali no mwando wakukuulila mu minwe yakwe.”
Malaika alondolola icimonwa palwa cakutekapo ifisaniko
Malaika alinjebele ati, “Ifisaniko ifi cine lubali, e menso cine lubali ayakwa Yawe, ayo amwenako isonde lyonsefye.”
11 Elyo na ine namwipusha nati, “Nga ilya imiti ya miolifa ibili iyili ku cakutekapo ifisaniko uku noku, nayo yanshi? 12Nga ilya imisambo ibili iya muolifa ileitulwila amafuta mu mipaipi yabili aya golide, umo nayo amafuta yalekonkoloka, bushe nayo yanshi?”
13Nao anjipusha ati, “Bushe kanshi tawishibe, mwa?”
Na ine nati, “Awe mukwai nshishibe.”
14Elyo nao ati, “Aba bantu babili ebo Imfumu umwine we sonde lyonse asuba amafuta no kuipatwila pakuti eo balebombela.”