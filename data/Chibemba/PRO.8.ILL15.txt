Mano aleita
1 Mwe, bushe tamuleumfwa uko amano yalebilikisha ngo mwanakashi?
Kwiluka bushe talesansula ishiwi lyakwe?
2Mano eminine pa mulu wa kalupili, mupepi no musebo,
eminine pa masansa ya nshila.
3Eminine lubali lwa pa mpongolo iyo bengililapo mu musumba,
pa mwinshi epantu alebilikisha aleti,
4“Kuli imwe bonse mwe bantu ala nimwe ndeita,
ine ndebilikisha ku bantu bonsefye.
5Mwe mbulwamano sha bantu imwe, ala salapukeni,
mwe fipuba fya bantu, ala toleni amano.
6Umfweni kuno pantu ine ndemwebako ifintu ifisuma,
fyonse ifyo ine nalamwebako ala fintu fyalolamo.
7Pantu ifyo akanwa kandi kasosa fyacishinka,
pantu imilomo yandi yapata ububifi.
8Fyonsefye ifyo ine nanda fyalilungama,
ine awe nshilanda ifishalolamo nangu ifyabufi iyoo.
9Ku muntu uwiluka alamona ukuti fyonse ifyo nanda fyaba pa bwelu,
ku muntu uwamano fyonse filalolamo.
10Mulesalapo amafunde yandi ukucila silifa,
no bwishibilo bwandi ukucila golide.
11Pantu mano alicila pa tumabwe utwamutengo utwa rubi,
tapali nelyo cimo ico mwingafwaya icingalingana nankwe ku busuma.
Ifyo Mano awama
12“Ine nine mano, nine cibinda wakwilula ifintu,
nine njishibisha abantu ifintu, no kubapandako amano yene yene.
13Ukuba na katiina kuli Yawe, ekupata ifyabipa,
ine nalipata icilumba ne miya, nalipata imisango iyibi,
nalipata no kulanda ifyabufi.
14Ne upandako amano nine, kabili nine mpeela ukwiluka no kwishiba ifyakucita,
nine mwine wamucetekanya no bulamba.
15Nine nenga ishamfumu shileteeka ifyalo,
nine nenga intungulushi shilepanga amafunde ayalungama.
16Nine nenga bakateeka bonse baleteeka ifyalo,
bacilolo bonse abatungulula pano calo nine wine mbapulamika.
17Ine ne mano nalitemwa abantemwa,
na bantu abamfwaya ala ebansanga.
18Ifyuma no bucindami nine nakwata,
ubukankala bwine bwine ne shuko nine nafikwata.
19Ifyo ine mpeela ala fyalicila pali golide wine wine uwawamishiwa bwino,
fyalicila na pali silifa wine wine ku busuma.
20Ine njikala imikalile yabololoke,
nkonka imisango iyalungama.
21Abantemwa ine ndabapeela ifyuma,
na matala yabo ine ndesushamo ifyuma paa.
22 “Yawe ewalengele mbeko mu kutendeka kwa milimo yakwe,
ilyo talati atampeko imilimo yakwe iyakale.
23Ukutulafye ku kale na kale ine ninshi nalisansabikwa,
ukutulafye pa kutendeka ilyo kushilati kube ne calo cine.
24Ine nafyelwe ilyo kushilati kube na bemba,
ilyo kushilati kube ne ntulo sha mimana shine.
25Ine nafyelwe ilyo kushilati kube ne mpili,
ilyo no tupili twine tushilati tubeko,
26ilyo na Lesa ashilati abumbe icalo ne mpanga shine ishabamo,
ilyo ashilati abumbe nangufye tulukungu twapakubala utwe loba.
27Ine epo nali ilyo Lesa aandalike umulu,
ilyo acitile icitengulusha pa mulu wa bemba.
28Ilyo aandalike amakumbi mu lwelele,
nelyo apongwele ne ntulo sha bemba.
29Ne lintu apimine amenshi ya muli bemba imipaka,
umwakuti yalepelela, ine ne mano epo nali,
nelyo apimine apakwikashisha isonde.
30Ala epo nali mupepifye nankwe,
ine ne cibinda wa milimo, nine nalemusansamusha apo shicela,
pefye naleanga ne nsansa apo ali.
31Naleanga ne nsansa pa calo cakwe,
insansa shandi ine ala kuba pamo na bantunse.”
Mano abwekeshapo ukwita
32“Kanshi nomba mwe bana bandi umfweni kuno.
Balipaalwa abo abakonka inshila shandi.
33Mulekonka amafunde yandi no kuba na mano,
mwilayasuula iyoo.
34Alishuka umuntu uumfwa kuli ine,
uwikala inshiku shonse pa mpongolo shandi,
uulolela pa mwinshi wa ŋanda yandi.
35Pantu uwansanga ala ninshi asanga ubumi,
kabili untu atemwikwa no kutemwikwa kuli Yawe.
36Lelo umuntu uwafilwa ukunsanga, ala ena ailetelelafye umwine,
na bonse abampata ine, ala batemwa imfwa.”