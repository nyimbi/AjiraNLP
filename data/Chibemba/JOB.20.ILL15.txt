Sofari alandapo - ububi bwalikwata impela
1Elyo Sofari umwina Namati ayasuka ati,
2“Ifyo walanda Yobo fyankalifya umutima,
ecalenga nokuti nkwasuke bwangu bwangu.
Nafilwa ukuteka umutima.
3Amashiwi naumfwa yamusaalula yamponya na pa musao,
no mutima wandi wanjeba ifyakwasuka.
4“Bushe tawaishiba ifyo caba ukufumafye na kale,
ukutulafye pa nshita umuntu bamubikile pano calo,
5ukuti umucinshi wa muntu umubifi tautwalilila,
ne nsansa sha muntu uushitiina Lesa shibakofye pa kashita akanono?
6Nangu ubukankala bwakwe bwinganina bwafika na mu mulu,
no mutwe wakwe ulekumya na mu makumbi,
7ala nakalya wakuposafye, aposwafye ngo busali bwakwe.
Abamumwenepo bakalatilafye, ‘Aba kwi?’
8Akapita nge ciloto, takamoneke,
akongoloka nge cimonwa ca bushiku.
9Ilinso ilyalemumona talyakatale alimumona nakabili,
ne cifulo cakwe tacakatale acimumona nakalya.
10Abana bakwe ebakalomba uluse ku balanda,
kabili iminwe yakwe ikabwesha ifyuma fyakwe.
11Amafupa yakwe ayaisulamo amaka ya bulumendo,
yakashiikwa nankwe pamo mu lukungu.
12“Nangu ububi bwalowa mu kanwa kakwe,
nangu engabufisa panshi ya lulimi lwakwe,
13nangu tafwaya no kubufwisa,
abufubatilafye mu kanwa kakwe,
14ifilyo mu cifu cakwe nafisasa,
fyasanguka ubusungu bwa ngoshe mu mala yakwe.
15Akaluka ifyuma acibawile,
Lesa akamuletela umuselu no kumulusha.
16Akonka ubusungu bwa ngoshe,
no lulimi lwa nsoka lukamwipaya.
17Takatale alolesha pa mimana,
ne milonga iyifumfumukamo ubuci ne shiba ilyatikama.
18Akabwesha conse ico anonkele no kuculila,
takaliilepo na pa bukumu bwa milimo yakwe.
19Pantu atitikisha abalanda no kulenga ukuti babe abapina,
apokolola iŋanda iyo ashakuulile.
20“Ulunkumbwa lwakwe ulubi talupwa iyoo,
ne fyuma atutila tafyakamusansamushe.
21Tashapo utwakulya nelyo tumo,
e mulandu wine no bukankala bwakwe bushikokwela.
22Pa nshita akwatisha ifyuma ifingi, elyo ubupina bukamwikata,
no bulanda ubukalamba bukamuponena.
23Ilyo aisusha ulufumo lwakwe no kwikuta,
elyo Lesa akamufokela ne cipyu icikalamba,
no kumuponesha ubukali lilya line alelya.
24Nangu engabutuka icanso ca cela,
umufwi wa mukuba wamupulinkanya.
25Umufwi uwamulasa ulapulila panuma,
no lulimi lwauko ulwabengeshima lwatula ne ndusha,
no mwenso uukalamba wamwikata, alasokonafye.
26Imfifi ikulu ilelolela ukukupa ifyuma fyakwe,
no mulilo uo bashilaputapo ukamupwisha,
no konaula ifikashalamo mwitenti lyakwe.
27Imyulu ikasokolola ububi bwakwe,
ne calo naco cikamwimina.
28Ilyeshi likasenda fyonse ifyaba mu ŋanda yakwe,
likafisenda pa bushiku bwa cipyu cakwa Lesa.
29Ifi efyaba ishamo Lesa aletela umuntu umubifi,
ecakupyaninina cintu Lesa amupekanishisha.”