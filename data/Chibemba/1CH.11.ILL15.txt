Davidi aisa ba imfumu ya bena Israeli
1Elyo abena Israeli balongene bonse pamo kuli Davidi ku Hebuloni no kutila, “Ifwe tuli munofu obe kabili umulopa obe. 2Ku nshita iyapita, nelyofye Saulo acili mfumu, niwe watungulwile Israeli mu nshita shabulwi. Kabili Yawe Lesa obe asosele kuli iwe ati, ‘Uli nokucema abantu bandi abena Israeli, kabili ukaba kateeka wabo.’” 3Ilyo abakalamba bonse aba bena Israeli baisa ku Hebuloni, elyo Davidi apanga nabo icipangano ku Hebuloni pa cinso cakwa Yawe. Elyo basubile Davidi amafuta yakuba imfumu ya bena Israeli, ukulingana ne shiwi lyakwa Yawe ilyasoselwe muli Samwele.
Davidi apokolola Yerusalemu
4 Davidi na bena Israeli bonse baimine no kuya ku Yerusalemu, uko batila Yebusi. Abena Yebusi ebaleikala kulya. 5Abekashi ba mu Yebusi balanda kuli Davidi abati, “Tawaingilemo muno.” Lelo Davidi apokolola ilinga lya Sioni, nomba uwitwa umusumba wakwa Davidi. 6Davidi alandile ukuti, “Uyo onse uuletangila mukulwisha abena Yebusi euli nokuba umukalamba wa fita fya nkondo.” Yoabu mwana Seruiya uwabalilepo, efyo apeelwe no kuba umukalamba wa fita. 7Awe Davidi epakuya ikala mukati ke linga, kabili ni pali ici lyainikilwe ishina umusumba wakwa Davidi. 8Kabili Davidi akuulamo umusumba ukushinguluka, ukufuma ku fibumbili fyakwikasha ifikulwa ukushinta ku cibumba cashingulwike. Elyo ninshi Yoabu alepwishishisha incende yashele iya musumba. 9Kabili amaka yakwa Davidi yaleya yalecililakofye, pantu Yawe umwine wa fita ali nankwe.
Impalume shabulwi shakwa Davidi
10 Aba ebali abakalamba ba mpalume shabulwi shakwa Davidi abo akwete. Aba bene pamo na bena Israeli bonse abapeele icikoseleshi icikalamba ku bufumu bwakwe, no kulenga ubufumu bukumane mu calo conse nge shiwi Yawe alaile. 11Kanshi impalume shabulwi shakwa Davidi ni ishi:
Yashobeamu umwana wa mwina Hakimoni, ewali umukalamba uwalemona pa baletungulula abashilika, ewaimishe ifumo lyakwe mukulwisha abantu imyanda itatu (300), abo aipeye pa muku umofye.
12Uwamukonkelepo ni Eleasa umwana wakwa Dodo, umwina Ahoyi umo pa mpalume shabulwi shitatu. 13Ali pamo na Davidi pa Pasi Damimu ilyo Abafilisiti balongene mukulwa. Pa ncende apali ibala umwaiswile bale epo abashilika bafulumwike ukufuma ku Bafilisiti. 14Lelo baya iminina mukati ke bala, balicingilila elyo baipaya na Bafilisiti, kabili Yawe abapeele ukucimfya ukukalamba.
15Batatu pa ba makumi yatatu (30) abaletungulula abashilika, batentemwike baisa ku cilibwe kuli Davidi ku lucengo lwa Adulamu. Elyo ibumba lya Bafilisiti lyalongene mwishika lya Refaimu. 16Pali ilya nshita Davidi ali mwilinga elyo akamba ka bashilika ba Bafilisiti kali mu Betelemu. 17Davidi alefwaisha amenshi elyo alanda ati, “Iye, nga kuti umo andetelako amenshi yakunwa ukufuma ku cishima icaba mupepi ne mpongolo ya ku Betelemu!” 18Kanshi balya batatu epakupula mu mipaka ya Bafilisiti, no kuya tapa amenshi ukufuma mu cishima icali pa mpongolo ya ku Betelemu, baleta na kuli Davidi. Lelo ena akaana ukuti anwe aya menshi. Mu cifulo cakunwa Davidi ayetila ukuba umutuulo pa cinso cakwa Yawe. 19Elyo asosa ati, “Lesa akaanye ukuti ine ncite ici cintu. Bushe kuti nanwa umulopa wa aba bantu uo bacishitikilapo ubumi bwabo?” Pantu bacishitika ubumi bwabo pakuya yaleta. Kanshi Davidi epakukana ukunwa. Ifi efyabombele ishi mpalume shabulwi shitatu.
20Abishai munyina kwa Yoabu ewali umukalamba pali ishi shitatu. Ewaimishe ifumo lyakwe pa balwani imyanda itatu (300), abepaya. Elyo aisa ba ne shina ilyalumbuka nga aba bene batatu. 21Apeelwe umucinshi imiku ibili ukucila pali aba batatu kabili aisa ba umukalamba wabo, nangu cali ukuti tapendelwe pakati kabo.
22Benaya umwana wakwa Yehoiyada umwina Kabiseli ali umwaume wine wine mukulwa, uwabombele ifintu ifingi nganshi. Aipeye amalamba ya baume babili abena Moabu. Kabili aya ingila mu cilindi, ninshi kuli na menshi makasa, aipayamo inkalamo. 23Elyo aipaya no mwina Egupto uwalepele bamita babili na citika. Nangu umwina Egupto akwete ifumo mu minwe yakwe ilyali nge cimuti cakupikwilako insalu, Benaya amulungeme ne nkonto, apokolola ifumo ukufuma mu minwe ya mwina Egupto no kumwipaila kwifumo lyakwe line. 24Ifi efyabombele Benaya mwana Yehoiyada. Nao wine ali no lulumbi nge mpalume shabulwi shitatu. 25Apeelwe umucinshi uukalamba nganshi ukucila na pa baume bene bene amakumi yatatu (30) abaletungulula abashilika, lelo tapendelwe pali shilya shitatu. Awe Davidi epakumubika ukuba kangalila wa bakumulinda.
26Impalume shabulwi shali ni ishi.
Asaeli munyina wakwa Yoabu,
Elianani umwana mwaume wakwa Dodo uwa ku Betelemu,
27Shamoti umwina Harori,
Helesi umwina Peloni,
28Ira umwana mwaume wakwa Ikeshi uwa ku Tekoa,
Abiesa uwa ku Anatoti,
29Sibekai umwina Hushati,
Ilai umwina Ahoyi,
30Maharayi umwina Netofa,
Heledi umwana mwaume wakwa Baanaya umwina Netofa,
31Itai umwana mwaume wakwa Ribai uwa ku Gibea muli Benjamini.
Benaya umwina Piratoni,
32Hurai uwa ku tumimana twa Gaashi,
Abieli umwina Aribati,
33Asimafeti umwina Baharumi,
Eliaba umwina Shaaliboni,
34abana baume bakwa Hashemu umwina Gisoni,
Yonatani umwana mwaume wakwa Shage umwina Harari,
35Ahiamu umwana mwaume wakwa Sakari umwina Harari,
Elifalu umwana mwaume wakwa Uri,
36Hefa umwina Makerati,
Ahiya umwina Peloni,
37Hesiro umwina Kameli,
Naarai mwana Esibai,
38Yoeli munyina wakwa Natani,
Mibiya umwana mwaume wakwa Hagiri,
39Seleki umwina Amoni,
Naharai umwina Beroti, uwalesenda ifyanso fya bulwi ifyakwa Yoabu umwina Seruiya,
40Ira umwina Itira,
Garebu umwina Itira,
41Uria umwina Hiti,
Sabadi mwana Ahilai,
42Adina mwana Shisa umwina Rubeni uwali umukalamba wa bena Rubeni elyo na ba makumi yatatu (30) abo ali nabo,
43Hanani mwana Maaka,
Yoshafati umwina Mitini,
44Usia umwina Ashiterati,
Shama elyo na Yeli bamwana Hotamu umwina Aroeli,
45Yedieli mwana Shimuri,
munyina Yoha umwina Tisi,
46Elieli umwina Mahafi,
Yeribai na Yoshafia bamwana Elinamu,
na Itima umwina Moabu,
47Elieli, Obedi elyo na Yasieli umwina Mesoba.