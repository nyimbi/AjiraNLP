Ubusesemo bwa fikaponena abena Egupto
1 Mu mwaka walengele ikumi, pa bushiku ubwalenga ikumi limo na shibili (12), mu mweshi walenga ikumi, ishiwi lyakwa Yawe lyaishile kuli ine aliti, 2“We mwana wa muntu, kaseseme ukalipile Farao, imfumu ya mu Egupto, useseme na ku bena Egupto bonse. 3Kamusoke Farao ukuti ifi efyasosa Imfumu Yawe ati, ‘Ine ndi mulwani obe nomba, iwe Farao imfumu ya ku Egupto, we cishimweshimwe, we ulala mu mumana. Iwe ulaitakisha auti, “Umumana wa Nailo mumana wandi, nine naupanga.” 4Ine nalaswa nkukofye icinkobwe mu nsekete shobe, ndeke ne sabi lya mu mumana obe lilefyantama mu maŋongwa yobe. Elyo nkulompwele na ku mulundu wa mumana wa Nailo, ninshi ne sabi nalifyantama mu maŋongwa yobe. 5Nkakusha mu matololo, iwe pamo ne sabi lya mu milonga yobe. Ukaponena panshi no kushala insansalila, takwakabe uwakukwimya nangu ukukushiika. Nkakucita icakulya ca nama sha mpanga ne fyuni fya mu lwelele. 6Elyo abekala mu Egupto bonse bakeshiba ukuti kanshi ine nine Yawe.
“‘Lelo imwe mwalifye nge nkonto ye tete ku ba ŋanda yakwa Israeli. 7Ilyo balemwikata mu minwe yabo mwalesantauka, no kubacenaula amabeya yabo. Ilyo bashintilila pali imwe mwalefunika, mwalenga ne myendo yabo ukusokona.’ 8Kanshi ifi efyasosa Imfumu Yawe ati, ‘Nkamuletela abalwani abakumwipaya ku lupanga, bakesa mwipaya bonse kumo kwine ne fitekwa. 9Icalo ca Egupto cikasanguka amatololo. Elyo mukashininkisha ukuti kanshi ine nine Yawe.’
“Pa mulandu wakuti iwe Farao waleti umumana wa Nailo e cuma cobe, nokuti niwe waupanga. 10Ala ine nomba ninkwalukila, ninjalukila ne milonga ya Nailo ine. Icalo ca Egupto nkacisangula amatololo kabili icaonaika umushaba kantu ukutula ku musumba wa Migidoli ukuyafye na ku musumba wa Siene, mpaka ukuya shintafye na mu mipaka ya calo ca Kushi. 11Tamwakatale amumoneka lukasa lwa muntu nangufye ulwa nama. Tamwakekale muntu nangufye inama pa myaka amakumi yane (40). 12Pa fyalo fyonse ifyo ine nasangula amatololo, icalo ca Egupto cena eco nkacishapo. Imisumba ya mu Egupto ikashala ifibolya pa myaka amakumi yane (40), nafyo ifibolya fikabipisha no kucila imisumba yonse iyaonaika. Abena Egupto nkabasalanganya, bakabutukila mu fyalo fyonse, no kulaikala na bantu ba mishobo imbi.
13“Ifi efyasosa Imfumu Yawe ati, ‘Imyaka amakumi yane (40) nga yapwa, elyo nkalonganya abena Egupto, nkabafumya mu bantu ba mishobo imbi umo nabasalanganishishe. 14Nkaleka bakekale mu Egupto, lubali lwa ku kapinda ka ku kuso, mu ka calo ka Patirosi umo ifikolwe fyabo fyatuntwike. Emo bakakwatila ubufumu ubwacepesha nganshi. 15Pantu bukasaluka ukucila ubufumu bumbi bonse, kabili tabakatale abateekapo abantu ba mishobo imbi nakalya. 16Aba ŋanda yakwa Israeli tabakatale nakabili abaposako amano ku bena Egupto, cikabashinina aba ŋanda yakwa Israeli ukuti kanshi balubilefye ilyo babikile amano ku bena Egupto. Kanshi elyo bakeshiba ukuti nine Imfumu Yawe.’”
Egupto bakamucimfya ku mfumu Nebukadinesa
17Mu mwaka walengele amakumi yabili na cine lubali (27), pa bushiku bwakutampa umweshi wapakubala, ishiwi lyakwa Yawe lyaishile kuli ine aliti, 18“We mwana wa muntu, Nebukadinesa imfumu ya ku Babiloni nasansa umusumba wa Turi. Abashilika bakwe babombeshe na maka nganshi, icakuti ne mitwe yabo naikusulukako imishishi yonse, na mabeya yabo yonse yakusulukile kumo, lelo imfumu pamo na bashilika baiko bene baicuushishefye, tabamwenepo kantu nakalya. 19Kanshi ifi efyasosa Imfumu Yawe ati, ‘Nalapeela imfumu Nebukadinesa icalo ca Egupto. Alatapa icalo, asende ne fyuma fyaciko fyonse, e malipilo ya fita fyakwe. 20Nalamupeela icalo ca Egupto, ekumulambula pa mulimo wakwe, pantu ifita fyakwe filamombela ine.’ Efyasosa Imfumu Yawe.
21“Ifi fyonse nga fyafikila, ine nkakosha aba ŋanda yakwa Israeli, nobe wine Esekieli nkaleka ukalelandila apakuti bonse bakalekumfwa, epakuti bakashininkishe ukuti kanshi ine nine Yawe.”