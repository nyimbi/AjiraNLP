Ipinda lya bakapumpe babili no mwangashi
1Ishiwi lyakwa Yawe lyaishile kuli ine aliti, 2“We mwana wa muntu pika ubwile no kumina aba ŋanda yakwa Israeli umulumbe, 3Ubebe auti, ‘Ifi efyasosa Imfumu Yawe. Patile akantu, kale kwaliko kapumpe umo umukulu, uwa mapindo ayakulu. Ali na masako ayasuma kabili ayabalala. Uyo kapumpe aile ku calo ca ku Lebanoni, aya ikata akamusambo ka cimuti ca keda, 4atimpulapo aka pa kantongolilo atwala na ku calo ca bashimakwebo, no kuya limba mu musumba umo uwa basulwishi. 5Kabili asenda imbuto shimo isha mu calo mulya, aya shibyala pamo apafunda, ngo mufinsa pa mbali ya menshi ayengi. 6Awe imbuto shamena, shalakula, no kuba umwangashi uwipi, uwaandala. Imisambo yauko yena yalalola mu mulu kuli kapumpe, ne mishila yauko panshi yalalepa. Kanshi umwangashi nao epakulacita amampanda, ne misambo yauko nayo yalafulilako no kufumba.
7“‘Kwaliko na kapumpe na umbi, nao umukulu nganshi, na mapindo ayakulu na masako ayengi. Kanshi uyo mwangashi nao epakulalosha imishila yauko kuli uyo kapumpe, kabili eko walosha ne misambo yauko pakuti utapililwe. 8Uyo mwangashi walimbilwe apafunda, apashalekama menshi, epakuti ulekwata imisambo, uletwala ifitwalo, no kuba umwangashi uwine wine.’
9“Ubebe auti ifi efyasosa Imfumu Yawe ati, ‘Bushe uyu mwangashi ukatwalilila ukulaba palya pene apo walimbwa? Bushe tawakashulwe, no kukuntako ifitwalo, no kukontaulako imisambo, pakuleka amabula ayateku yakome? Kabili tacakafwaikwe umuntu uwamaka, nangu abantu abengi pakuunukula. 10Nangu umwangashi walimbwa, bushe ukatwalilila ukulakula nga baulimbula? Bushe tawakome ilyo umwela wa ku kabanga ukesa pupapo? Bushe tawakomine palya pene apo walekulila?’”
Yawe alondolola ipinda
11Kabili ishiwi lyakwa Yawe lyaishile kuli ine aliti, 12“Ipusha abo basangu nga cakuti nabeluka umo ifi fintu filolele. Ubebe ukuti imfumu ya ku Babiloni yaishile ku Yerusalemu, yaisa senda imfumu ya mu Yerusalemu pamo na bacilolo baiko, yabatwala na ku musumba waiko ku Babiloni. 13Yabuulapo no muntu umo uwa mu lupwa lwa mfumu, eo yapangana nankwe icipangano, yalapa nokuti tayakaconaule. Ilyo ninshi imfumu ya ku Babiloni yalisenda ne ntungulushi isha mu calo, 14epakuti ubufumu bwabo bucepelwe amaka, bukafilwe no kwimina imfumu ya Babiloni, elyo ne cipangano cilesungwa bwino nga bekale mu cibote. 15Lelo imfumu ya ku Yerusalemu yatuma inkombe ku Egupto pakuti baye lombako bakabalwe ne fita ifingi. Bushe umuntu wa uyu musango kuti ashuka? Bushe nga acita ifyo teti bamucitepo cimo? Bushe kuti aonaula icipangano ukwabula ukuti bamulimwinepo?
16“Napalifye ine ne Mumi, ne Mfumu Yawe ndeti, iyo mfumu ikafwila ku Babiloni, pantu yasuula umulapo, kabili yaonaula ne cipangano ico yapangene ne mfumu ya ku Babiloni, iyamutekele pa cipuna cabufumu. 17Nangu Farao akwate ifita ifyamaka shani, awe nao wine kuti afilwa ukutuulako imfumu ilyo inkondo yabuka, nangu abena Yuda bengatuntumanika ifibumbili, no kwimba icilindi icashika pakubatebelela icakuti pafwila na bantu abengi. 18Pantu iyo mfumu yasuula umulapo, kabili yaonaula ne cipangano. Ala teti ipusuke pa mulandu wakucita ifi fintu.
19“Kanshi ifi efyasosa Imfumu Yawe ati, mu cine cine napalifye ine ne Mumi, iyo mfumu ine nkailimuna pa mulandu wakonaula icipangano, ico yalaile no mulapo ukuti ikalacisunga. 20Iyo mfumu ine nkaiteya isumbu, no kwikatwa ikekatwamo. Nkaisenda no kuitwala ku Babiloni, no kuilimuna eko nkailimwina pa mulandu wakuntalamina. 21Ifita fyaiko fyonse ifyacenjelesha fikafwa ku nkondo, ne fikapusukako nkafisalanganishisha monse monse. Elyo mukashininkisha ukuti kanshi nine ne Yawe ndemweba.”
Ukutetekela ifyo Lesa alaya
22Ifi efyasosa Imfumu Yawe aleti,
“Ine nkatimpula akamusambo pa kantongolilo ka cimuti ca keda,
nkabuulako ne nsongo iyiteku iya pa mpela,
nkaye limba pa lupili lumo ulutali.
23Pa lupili lumo ulwalepesha nganshi mu Israeli epo nkaya limba,
ikalemuke, ikalekula.
Ikalekwata imisambo no kulatwala ifitwalo,
ikaba icimuti icine cine icalepeshapo.
Ifyuni fya misango yonse eko fikalaikala,
no kulauba mu misambo yaiko.
24Elyo imiti yonse iya mu mpanga,
ikashininkisha ukuti kanshi ine nine Yawe,
nokuti nine mputulako imiti iyitali,
no kuleka imiti iyipi eyo ilepeshe,
nokuti nine nenga imiti ibishi ileuma,
no kulenga imiti iyauma ilelemba.
Nine ne Yawe nalanda, no kucita efyo ine nkacita.”