1Yangu amakasa yobe ukuyemba mu ndyato,
we mukashana iwe, we mwana wa mfumu!
Intungu shobe shalibulungana bwino,
kwati mukululo wa bulungu bwa mu mukoshi
ubwapangwa kuli na kabumba wine wine.
2Umutoto obe waba nga kamamfwente wa nsupa
akashibulamo umwangashi uwasakanishiwamo bwino.
Ifumo lyobe mwina wa Å‹anu uwashingulukwa na maluba aya mu manika.
3Amabele yobe nayo yaba ngo twana tubili,
yaba nga tumpundu tubili utwa nsebula.
4Akamukoshi kobe kapololoka
ngo lupungu ulwakuulilwa ne lino lya nsofu.
Amenso yobe yalengama nge fishiba fya mu musumba wa Heshiboni,
filya fyaba mupepi ne mpongolo ya Bati Rabimu.
Imyona yobe yapulama ngo lupungu lwa ku Lebanoni,
lulya lwalungatana na Damasiko.
5Umutwe obe wasansama ngo lupili lwa Kameli.
Ifikuti fya mushishi obe fyapala ubushishi ubwakashikila;
no busuma bwa mishishi yobe kuti bwateka imfumu ubusha.
6Yangu ifyo wayemba, ifyo wawamisha we mutemwikwa wandi,
ala iwe tepakunsansamusha!
7Waba nga kancindu kukupololoka,
na mabele yobe yaba nge fitwalo fyakako.
8Awe nalaninako ku kancindu, uleke ntonyeko ku fitwalo.
Amabeele yobe yengalaba nge fisansangu fya myangashi.
Umupu obe wingalaleta akacena akasuma nge fisabo fisuma.
9Akanwa kobe kaba ngo mwangashi uwawamisha.
Nabwinga
Ala lekeni umwangashi uyu uye uwatambalala ku mutemwikwa wandi,
ukonkolokele na pa milomo yakwe na mu meno yakwe.
10Ine ndi wa mutemwikwa wandi, nao ninefye afwaya epela.
11Ale mune natuleya kwibala,
tuye cesha ubushiku mu filime fya myangashi.
12Tukacelela ukubuuka no kupitana mu mabala ya myangashi
pakumona nga yalipuka, no kubalula nga yalibalula,
tukamone na mateke nayo nga yali no buluba.
Kulya kwine eko ndeya cita cimo icakukulanga ifyo ine nakutemwa.
13Umfwa ifyo ifimpusa fya mandarake aleta akacena kakwe akasuma.
Ala pa mwinshi pamwesu pali ifisabo fyonse ifyawamisha,
ifipya ne fyacomba, ifyo ine nakubikila we mutemwikwa wandi.