Amano cikankala
1Mwe bana bandi muleumfwa ifyo ine ne shinwe ndemufunda,
mulebikako umutima lyena mwakulaishiba ifintu.
2Ifyo ndemufunda ala fisuma,
eico mwilafisuula iyoo.
3Ilyo nali umwana munono mu ŋanda ya batata,
ninshi ncilifye umuteku, kabili umwanafye eka kuli bamayo,
4batata balemfunda abati,
“Uleibukisha ifyo ine ndesosa no mutima obe onse,
ulekonka ifyo ndekukonkomesha lyena wakulaenda umumi lyonse.
5Tola amano, no kwiluka,
wilalaba ifyo ndesosa, kabili wilafisuula iyoo.
6Wilasangukila amano, pantu eyakakusunga,
Uleyatemwa, nayo yakulakwensha umutende.
7Amano ala cikankala, eico kwata amano,
nangufye uposelepo ifyuma fyobe fyonse wakwata, te mulandu iyoo.
8Uletemwa amano, nayo yakakupalamika,
uleyabika mu mutima, nayo yakakuletela ubucindami.
9Yakakupeela icakuyemfya ica ku mutwe obe,
no kukupeela imyala yobe iyabufumu.”
10We mwana wandi, umfwa kuno ulesekelela ifyo ndesosa,
elyo ukakokola pano calo.
11Ine nakulanga inshila yamano,
no kukutungulula mu nshila shabulungami.
12Nga walaenda na mano, takwakabe cakukucilikila inshila,
tawakaipunune iyoo, ukalabutukafye ulubilo.
13Lyonse uleibukisha amafunde yandi,
wilayasuula, uleyabaka bwino, pantu e bumi bobe.
14Iwe wilaingila umwenda ababifi,
nangu ukwenda mu misango ya bantu abacita ifyabipa.
15Talukamo, wilaendamo nangu panono,
ufumemo, na we mwine wende pa nshila yobe iyaibelako.
16Pantu abantu babi pakumona utulo
kanofye batala bacitapo icibi cimo,
bena tabamona tulo nga tabalapunwisha bambi.
17Bena balya umukate wabubifi,
no kunwa umwangashi wacimfulunganya.
18Imisango ikonka abalungami yena yaba ngo lubuuto lwa pa macaca,
kuya lulecililakofye mpaka akasuba kasansama.
19Nomba inshila ya babifi yaba nge mfifi ya bushiku,
tabeshiba ne cilenga ukuti baipunune.
20We mwana wandi uleumfwa ifyo ine ndesosa,
uleposako amano ku mashiwi yandi.
21Wileka yafume ku cinso cobe,
uleyasunga mu mutima obe.
22Pantu ku bantu bonse abayasunga
yakalenga babe no bumi ubusuma,
baleikala umutende.
23Pali fyonsefye, ulesunga umutima obe,
pantu emwaba akamfukumfuku kabumi.
24Wilaesha nelyo limo ukulalanda icintu icishili cacine cine,
wilalanda ifyabufi nangu ifyabucenjeshi.
25Uleloleshafye kuntanshi,
uletonta amenso apo ulungemefye epela.
26 Uleshininkisha ifyo ulecita,
ninshi lyena nefyo wakulacita fyakulalungama.
27Wilaalukila ku kuso nangu ku kulyo.
Taluka ku fibi.