Pilato apingwila Yesu ukufwa
(Mateo 27:15-31; Mako 15:6-20; Luka 23:13-25)
1Pilato elyo abuulile Yesu, aebele ne fita fyakwe ukumuma ifikoti. 2Awe ifita fyalema iŋana ya myunga, fyamufwika ku mutwe. Fyamufwika no mwingila uwakashika. 3Elyo ifita fyalaisa uko ali. Filesosa afiti, “Tupole mulopwe, we mfumu ya Bayuda!” Elyo filemuma ne ndupi pa menso. 4Pilato afumina panse nakabili. Alaeba Abayuda ati, “Moneni, nalafumisha Yesu pano panse, pakuti mwishibe ukuti ine nshimusangile na mulandu nelyo umo.” 5Elyo Yesu afumina panse, ali ne ŋana ya myunga ku mutwe, nafwala no mwingila uwakashika. Pilato abeba ati, “Moneni! Umuntu uyu!” 6Cilya bashimapepo bacindami ne fita fyakulinda Itempele bamumona balapunda abati, “Mutanikeni, mutanikenifye!” Pilato abeba ati, “Kanshi musendeni mwe bene muye mutanika. Ine nshimusangile na mulandu nelyo umo.” 7Abayuda bamwasuka abati, “Ifwe twalikwata ifunde, elyo no kukonka ili funde ali nokufwa, pantu aletila, ‘Nine Mwana Lesa!’ ”
8Pilato ati omfwe aya mashiwi, umwenso wamwikata nganshi. 9Elyo abwelela mwisano, alaipusha Yesu ati, “Bushe ni kwi wafuma?” Lelo Yesu wena no kumwasuka nakalya. 10Pilato amweba ati, “Bushe wakaana ukunjasuka mwa? Tawishibe ukuti ine ninkwata amaka yakukulekamo nangu ayakukutanika?” 11Yesu amwasuka ati, “Ukwabula ukuti Lesa akupeele ayo maka, nga tekuti ukwate amaka pali ine nakalya. Eico kanshi umuntu uwamposa kuli iwe, wena nabifya ukucilapo.” 12Ilyo Pilato aumfwa ifi, alafwaya nokuti amulekemo. Lelo Abayuda balapunda abati, “Nga wamulekamo, ninshi tauli cibusa wakwa Kesalo! Onse uwatila ati, ‘Ndi mfumu,’ ninshi mulwani wakwa Kesalo.” 13Pilato ati omfwe aya mashiwi, afumisha Yesu panse. Aikala na pa cipuna cakupingwilapo icali mu ncende iyo batila, “Umo bakubatila amabwe panshi.” Mu Cihibulu baita, “Gabata.”
14Cali pa bushiku bwakupekanya Ipasaka, inshikunkulu ya Cakucilila, ninshi akasuba kafika pakati ka mutwe, pa nshita ya 12:00. Pilato aeba Abayuda ati, “Moneni imfumu yenu iyi!” 15Nabo balapundafye abati, “Mwipayeni, mwipayeni mumutanike.” Pilato abeba ati, “Bushe ntanike imfumu yenu?” Bashimapepo bacindami bamwasuka abati, “Ifwe tatwakwata mfumu imbi kanofye Kesalo!” 16Elyo Pilato abalubwila Yesu ukuti baye mutanika.
Batanika Yesu
(Mateo 27:32-44; Mako 15:21-32; Luka 23:26-43)
Awe babuulile Yesu, bamusenda. 17Yesu umwine aya nasenda umusalaba. Bafika na pa ncende batila, “Pa cipanga.” Mu Cihibulu batila, “Gologota.” 18Pa ncende ine iyi, epo bamutanikila. Batanikilapo na bambi babili, umo ku kulyo, umbi ku kuso, elyo Yesu ena pakati. 19Pilato alemba icishibilo. Acipampamina na pa mulu wa musalaba. Alembelepo ati, “Yesu umwina Nasaleti, Imfumu ya Bayuda.” 20Ico pa ncende batanikilepo Yesu pali mupepi no musumba, Abayuda abengi balibelengelepo. Icishibilo cena calembelwe mu Cihibulu, mu Cilatini na mu Cigiriki. 21Bashimapepo bacindami ba Bayuda epakweba Pilato abati, “Wilembapo ukuti Imfumu ya Bayuda. Lelo utile, ‘Uyu muntu aleti, Ndi mfumu ya Bayuda.’ ” 22Pilato abasuka ati, “Ico nalemba, ninshi nindala ninemba.” 23Cilya ifita fyatanika Yesu, elyo fyabuula ifyakufwala fyakwe. Fyayakanya pane. Cila cita cabuulapo icipande cimo. Elyo ifita fyabuula no mwingila. Uyu mwingila wena wa munkulinkuli, uwapikulwa ukwabula no mulundo. 24Ifita fyalalanshanya afiti, “Awe umwingila wena twilepula. Natupendulefye, tumone uo cilewila, ninshi eulebuula.” Ifi fyacitike pakufikilisha ifyalembwa mu Malembo Yamushilo ayakuti,
“Bayakene insalu shandi,
pa mwingila wandi pena bapendwilepofye.”
Kanshi efyo ne fita fyacitile.
25Mupepi no musalaba wakwa Yesu, paiminine nyina na nkashimbiye, Maria muka Kolopa, elyo na Maria Mandalena. 26Yesu elyo amona nyina no musambi atemenwe nabeminina. Aeba nyina ati, “Mayo, uyu mwana wenu.” 27Elyo aeba umusambi wakwe ati, “Aba e banoko.” Ukufuma palya pene umusambi asenda Maria alaikala kumwakwe.
Yesu afwa
(Mateo 27:45-56; Mako 15:33-41; Luka 23:44-49)
28 Yesu ico aishiba ukuti nomba fyonse fyapwililika, kanshi pakufikilisha ifyalembwa mu Malembo Yamushilo, asosa ati, “Nafwa icilaka!” 29Palipo no lunweno ulwaisulamo umwangashi uwakantuka. Elyo babuula umwepu bautumpika na mu mwangashi uwakantuka. Batunga umwepu kwitete. Elyo bamutambika ku kanwa. 30Cilya Yesu anwako umwangashi wakantuka, asosa ati, “Nomba capwa.” Awe akobola no mukoshi, aleka no mweo.
Yesu bamulasa ifumo mu lubafu
31Kanshi cali ni pa bushiku bwakupekanya Ipasaka, inshikunkulu ya Cakucilila. Abayuda tabalefwaya ukuti ifitumbi fishale pa misalaba. Pantu ubu bushiku bwe Sabata bwali ni nshikunkulu ikalamba. Kanshi Abayuda epakulomba Pilato ukuti bafunaule amolu ya batanikwe, bafumyepo ne fitumbi pa misalaba. 32Ifita fyaisa, fyafunaula pakubala amolu ya fipondo fibili ifyatanikwe pamo na Yesu. 33Cilya baisa kuli Yesu, basanga ena nafwa kale. Kanshi wena tabamufunawile amolu. 34Lelo icita cimo, camulasa ifumo mu lubafu. Awe apopene mu lubafu mwasuuma umulopa na menshi. 35Uwapeela bukambone pali ici, untu walemonako, eico na bukambone bwakwe bwacishinka. Naishiba ukuti ifyo ashimika fyacishinka, epakuti na imwe musumine. 36Ifi fintu fyacitike pakufikilisha ifyalembwa mu Malembo Yamushilo ukuti,
“Tabakamufune ifupa nelyo limo.”
37 Kabili kuli na fimbi ifyalembwa mu Malembo Yamushilo ukuti,
“Bakatamba uo balasamo.”
Bashika Yesu
(Mateo 27:57-61; Mako 15:42-47; Luka 23:50-56)
38Ilyo ifi fyapita, Yosefu umwina Alimateya, aile lomba Pilato ukuti amusuminishe ukufumyapo icitumbi cakwa Yesu. Yosefu ali umusambi wakwa Yesu, lelo ni mu bumfisolo ico aletiina Abayuda. Pilato amusuminisha. Kanshi epakwisa buula icitumbi cakwa Yesu. 39Nikodemo nao aisako aleta imiti iyanunka ubusaka, muri na matembusha, iyakusuba icitumbi. Iyi miti yafinine amakilo amakumi yane na yasano (45Kg). Nikodemo eulya waishile ubushiku umuku wakubalilapo ukwisa kuli Yesu. 40Elyo aba bantu babili babuula icitumbi cakwa Yesu, bacisuba na mafuta ya cena cisuma. Elyo bacipomba mu nsalu, ukulingana no lutambi lwa mishikile ya Bayuda. 41Ku ncende batanikile Yesu kwali ibala mupepi. Elyo mwibala line ili mwalimo inindi ipya umo bashatalile abashikamo umuntu. 42Kanshi emo babika icitumbi cakwa Yesu, pantu cali pa bushiku bwa Bayuda ubwakupekanya ubushiku bwe Sabata, elyo nakabili neco inindi yali mupepi.