Yesu na bamunyina
1Panuma ya ifi, Yesu ashala alepitana mu Galile. Talefwaya ukupita mu Yudeya, pantu Abayuda balefwaya ukumwipaya. 2Inshikunkulu ya Bayuda iya Nsakwe yali mupepi. 3Elyo bamunyina bakwa Yesu balamweba abati, “Ala fuma kuno, kabiye ku Yudeya, pakuti abasambi bobe balemona ifintu fyonse ifi ulecita. 4Tapaba nangu umo uulefwaya ukulumbuka ku bantu kabili alacita ifintu mu bumfisolo. Apo ulecita ifi fintu, leka kanshi abantu bonse bakwishibe!” 5Pantu mu cacine, na bamunyina bene tabamusumine nakalya. 6Yesu abasuka ati, “Inshita yakuyako iyilingile kuli ine tailafika. Kuli imwe inshita yonse yalilinga. 7Imwe abantu ba pano calo tekuti bamupate, lelo ine balimpata. Pantu nabikapofye ukubashinina ukuti ifyo bacita fyalibipa. 8Imwe kabiyeni ku nshikunkulu. Ine nshileyako kuli iyi nshikunkulu, pantu inshita yakuyako iyilingile kuli ine tailafika.” 9Ati abebe ifi, awe wena ashala mu Galile.
Yesu aya ku nshikunkulu ya Nsakwe
10Ilyo bamunyina kwa Yesu baya ku nshikunkulu, Yesu panuma ashala aima aya nao ku nshikunkulu. Lelo kwena te pa lwalala, ailekofye mu bumfisolo. 11Pa nshikunkulu Abayuda balamufwaya. Balaipusha abati, “Bushe ulya muntu ali kwi?” 12Nomba abantu mwibumba bena baikalilafye ukulatotoshanya pali Yesu. Bamo balasosa abati, “Kwena muntu musuma.” Bambi bena balati, “Awe, abepaikafye abantu.” 13Lelo kwena tapali walelanda pali Yesu pa lwalala, pantu baletiina Abayuda.
Yesu afunda abantu ku nshikunkulu ya Nsakwe
14Cilya cafika pakati kakusefya inshikunkulu ya Nsakwe, Yesu aya mwi Tempele atampa no kulafunda. 15Abayuda bapapa nganshi. Balasosa abati, “Nga uyu muntu aishiba shani ifi fyonse uushatala asambilila?” 16Yesu abasuka ati, “Ine ifyo mfunda te fya pa mutwe wandi iyoo, fifuma ku wantuma. 17Onse uufwaya ukucita ifyo Lesa afwaya, eukeshiba ifyo mfunda ukuti fifuma kuli Lesa, nangu nga fya pa mutwe wandi. 18Umuntu onse uulandafye ifya pa mutwe wakwe, ninshi aifwailafye umucinshi umwine. Lelo uufwaya umucinshi wa wamutuma, wena wacishinka, taba na bufi mu mutima wakwe. 19Bushe Amafunde yakwa Mose, te Mose ewamupeele? Nomba pali imwe tapaba nelyo umo uuyakonka. Nga cinshi ico mulefwaila ukunjipaila?” 20Ibumba lyamwasuka aliti, “Iwe waba no mupashi uwakowela! Nga nani uulefwaya ukukwipaya?” 21Yesu abasuka ati, “Nacitilepo icipeshamano cimo, elyo imwe bonse no kupapa mwalipapile. 22Mose amupeele ifunde lyakusembululwa. Lelo ukusembululwa kwena te Mose watampile, fikolwe fyenu. Kanshi nomba musembulula umuntu na pa bushiku bwe Sabata. 23Nomba ilyo basembulula umuntu pa bushiku bwe Sabata pakukonka Amafunde yakwa Mose tabonaula bushiku bwe Sabata. Nga kanshi cinshi mwamfulilwa ico naposha umuntu pa bushiku bwe Sabata? 24Kanshi mwilapingwilafye ukukonka imimonekele ya cintu iyoo, mulepingwila mu cishinka.”
Bushe uyu e Kristu?
25Abantu bamo aba mu Yerusalemu balesosa abati, “Bushe uyu muntu teo balefwaya ukwipaya? 26Nomba uyu aleilandilafye pa lwalala, tapali no wakumulesha. Bushe emukuti ne ntungulushi shine nasho nashishiba nomba ukuti uyu wine e Kristu? 27Lelo ifwe uyu twalishiba uko afuma, Kristu wena ilyo akesa tapakabe wakwishiba uko afuma.”
28Ilyo Yesu acili alefunda mwi Tempele, aikatishe ishiwi ati, “Bushe cine cine mwalinjishiba, mwalishiba noko nafuma? Nomba ine nshaishilafye pa mutwe wandi. Uwantuma wena wacishinka. Imwe tamwamwishiba. 29Lelo ine nalimwishiba, pantu eko nafuma, kabili ewantuma.” 30Awe balafwaya ukumwikata. Nomba tapali wamwiketemo, ico inshita yakumwikatilapo yali tailafikila. 31Abantu abengi mwibumba bena bamusumina. Balasosa nokuti, “Bushe Kristu wena ilyo akesa, bushe akesa cita ifishibilo ifingi ukucila ifyo uyu muntu alecita?”
Batuma abakwikata Yesu
32Abafalise cilya baumfwa uko abantu mwibumba baletotoshanya ifi pali Yesu, bena pamo na bashimapepo bacindami batuma ifita ifyalelinda Itempele kukumwikata. 33Yesu asosa ati, “Nkekala na imwe akashita kanono, elyo panuma nkabwelelamo ku wantuma. 34Mukalamfwaya, nomba tamwakansange. Pantu uko naba, imwe tekuti mwiseko.” 35Abayuda balalanshanya abati, “Ni kwi uko kwine aleya, ukwakuti ifwe tukafilwe ukumusanga? Bushe ninshi akaya ku Bagiriki, uko abanensu basalanganina no kuya kukufunda Abagiriki? 36Nga kanshi alosha mwi pakusosa ati, ‘Mukalamfwaya nomba tamwakansange.’ Kabili ati, ‘Uko naba, imwe tekuti mwiseko?’ ”
Imilonga ya menshi yakupeela umweo
37Ubushiku bwakulekelesha ubwa nshikunkulu ya Nsakwe, ebwali ubwacindamisha nganshi. Awe Yesu aiminina aikatisha ishiwi alasosa ati, “Onse uuli ne cilaka ese kuli ine, anwe. 38Mu Malembo Yamushilo calembwa ukuti, ‘Onse uwansumina, mu nda yakwe mukalatuntumuka imilonga ya menshi yakupeela umweo.’ ” 39Yesu pakulanda ifi, aloseshe kuli Mupashi uo abakamusumina bali nokupoka. Pali iyo nshita ninshi Mupashi ali talapeelwa, pantu Yesu ali talacindamikwa.
Abantu bapusana
40Ilyo abantu baumfwa ifyo Yesu asosa, bamo balalanda abati, “Cine cine uyu muntu e kasesema wine!” 41Bambi nabo balati, “Ala uyu e Kristu wine!” Bambi nabo balasosa abati, “Iyoo, bushe Kristu kuti afuma ku Galile? 42Bushe Amalembo Yamushilo tayatila ayati, Kristu ali nokuba uwa mu lupwa lwakwa Davidi, kabili akafyalilwa ku Betelemu, umusumba umwafumine Davidi.” 43Kanshi abantu epakupusana pa mulandu wakwa Yesu. 44Bamo balafwaya ukumwikata lelo tapali wamwiketemo.
Intungulushi sha Bayuda shakaana ukusumina
45Awe ifita fya kwi Tempele fyabwelelamo kuli bashimapepo bacindami na Bafalise. Nabo baipusha ifita abati, “Cinshi mushimwikatile no kumuleta kuno?” 46Ifita fyabasuka afiti, “Takwatala akuba uulanda ngoyu muntu.” 47Abafalise balabeba abati, “Bushe na imwe kanshi mwaya bepwa? 48Bushe mwalyumfwako ukuti umo pa ntungulushi nangu umo pa Bafalise alimusumina? 49Nomba ili bumba talyaishiba na Mafunde yakwa Mose, ala lyalilapishiwa!” 50Nomba umunabo umo Nikodemo, ulya waishile kale kuli Yesu, alabeba ati, 51“Bushe amafunde yesu yalisuminisha ukupeela umulandu ku muntu uo mushilaumfwa mulandu wakwe no kwishiba ifyo alecita?” 52Bamwasuka abati, “Bushe na iwe uli mwina Galile? Belenga bwino Amalembo Yamushilo, ulesanga ukuti ku Galile takufuma kasesema.” [53Awe cila muntu aima aya kumwakwe.