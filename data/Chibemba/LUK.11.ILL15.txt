Yesu afunda pakupepa
(Mateo 6:9-13; 7:7-11)
1Ubushiku bumo Yesu alepepa mu ncende imo. Ilyo alekele ukupepa, umusambi wakwe umo amwebelea ati, “We Mfumu tufunde ukupepa, ngefyo Yoani afundile abasambi bakwe.” 2Yesu elyo abeba ati, “Ilyo mulepepa, mulesosa amuti,
“‘Shifwe,
ishina lyobe licindikwe,
Ubufumu bobe bwise.
3Uletupeela cila bushiku icakulya cesu tulekabila.
4Uletubelela uluse ku fyabubifi fyesu,
nga filya tubelela uluse umuntu onse uwatubifya.
Wileka tuwile mu ntunko.’ ”
5Kabili Yesu alabeba ati, “Pali imwe umo nga alikwata cibusa wakwe, elyo aisa ubushiku pakati, alamweba ati, ‘Mune, njashimako imikate itatu. 6Cibusa wandi uuli pa bulendo afika, elyo nshikwete nangu kamo akakuti mupeele alye.’ 7Nomba uuli mu ŋanda amwasuka ati, ‘Wilancusha. Icibi ninjisala. Abana bandi na ine wine natulala. Kanshi tekuti njime njise nkupeele.’ 8Ndemweba ukuti, nangu ashingema no kumupeela ico ni cibusa wakwe, lelo ku mulandu wa mukosela wakwe, kuti aima amupeela na fyonse ifyo alefwaya.
9“Kanshi na ine ndemweba nati, akulombeni, bakulamupeela. Akufwayeni, na imwe mwakulasanga. Akukonkonsheni, bakulamwiswila. 10Pantu onse uulomba, alapeelwa. Uufwaya, alasanga. Elyo uukonkonsha, nao balamwiswila. 11Nga nani pali imwe mwe bashibo engapeela mwane insoka, nga amulomba isabi? 12Nangu nga cakuti amulomba ilini, bushe kuti mwamupeela kaliŋongo? 13Nga kanshi apo imwe mwe baba ababi, mwaishiba ukupeela abana benu ifintu ifisuma. Palibufi Shinwe wa mu mulu, akapeela Mupashi Wamushilo kuli bonse abamulomba.”
Yesu na Belesebu
(Mateo 12:22-30; Mako 3:20-27)
14Kabili Yesu aletamfya umupashi wakowela uwalengele uyu muntu ukuba cibulu. Cilya umupashi wakowela wafumamo no muntu uwali cibulu alalanda. Awe abantu balapapafye. 15Nomba bamo bena balasosa abati, “Ni ku maka yakwa Belesebu, umukalamba wa mipashi yakowela eko atamfisha imipashi yakowela.” 16Bambi bena pakumwesha balamwipusha ukuti acitepo icipeshamano icakulanga ukuti aba na Lesa. 17Nomba Yesu ico eshibe ifyo baletontonkanya, abeba ati, “Ubuteko bonse umwaba ukulwishanya abene ninshi bukonaika. Elyo aba mu ŋanda imo kumfwa nga mwaba ukulwishanya ninshi tekuti batwalilile. 18Nga kanshi Satana nga alailwisha umwine, bushe kuti ubuteko bwakwe bwatwalilila shani? Pantu imwe mulesosa ukuti, ni ku maka yakwa Belesebu eko ntamfisha imipashi yakowela. 19Nga kanshi ine nga ntamfya imipashi yakowela ku maka yakwa Belesebu, nga abasambi benu bena, baitamfya ku maka yakwani? Kanshi ebakumupingula. 20Lelo nga ni ku maka yakwa Lesa eko ntamfisha imipashi yakowela, ninshi Ubufumu bwakwa Lesa nabufika uko muli. 21Nomba wamaka nasakalala ne fyanso mu minwe, alelinda iŋanda yakwe, awe tapali nangu cimo cingacitika ku fyuma fyakwe. 22Nomba uwamucila amaka nga aisa mulwisha, amucimfya no kumucimfya. Lyena kuti amupoka ne fyanso ashintililamo ayakanya ne fyuma fyakwe. 23Uushaba na ine ninshi mulwani. Uushibomba na ine mukulonganya, alasalanganya.
Umupashi wakowela kuti wabwela
(Mateo 12:43-45)
24“Ilyo umupashi wakowela wafuma mu muntu, waya ulelulumba mu matololo umwabula amenshi, ulefwaya apakutuusha, nomba nokuti upamone nakalya. Elyo wasosa auti, ‘Kambwelelefye ku ŋanda yandi uko mfumine.’ 25Cilya wafikamo, wasanga nabapyanga nabamusamika. 26Awe waya isa ne mipashi yakowela imbi cine lubali iyabipisha ukuucila. Elyo yaisa ingilamo emo yaikala. Awe nomba imibeele ya bumi bwa muntu iya pakulekelesha yabipishapo ukucila ifyo cali kale.”
Ishuko line line
27Ilyo Yesu acili alelanda ifi, umwanakashi umo mwibumba asanswile ishiwi asosa ati, “Lyalishuka ifumo ilyakusendele, na mabele waonkeleko!” 28Nao ayasuka ati, “Palibufi abomfwa ishiwi lyakwa Lesa no kulisunga balisunga, ala ebashuka.”
Bafwaya icishibilo cacipeshamano
(Mateo 12:38-42)
29Ilyo amabumba yafulileko, Yesu ayebele ati, “Iyi nkulo, ni nkulo ibi. Ilefwaya icishibilo cacipeshamano. Nomba tayakamone icishibilo nakalya, kanofye ninshi icakwa Yona. 30Kanshi nga filya Yona amoneke ukuba icishibilo cacipeshamano ku bena Ninife, efyo no Mwana wa muntu akaba kuli ino nkulo. 31Pa bushiku bwabupingushi, namfumu wa ku Sheba akemina abantu ba ino nkulo no kubapeela umulandu. Pantu wena afumine ku mpela ya calo, kukwisa umfwa amano yakwa Solomoni. Nomba pano palipo uwacila Solomoni! 32Pa bushiku bwabupingushi, abena Ninife bakemina abantu ba ino nkulo no kubapeela umulandu. Pantu bena balilapile no kupilibuka ilyo Yona abilile imbila kumwabo. Nomba pano palipo uwacila Yona!
Icisaniko ca mubili
(Mateo 5:15; 6:22-23)
33 “Tapaba nangu umo uusanika icisaniko, kabili acibika ukwafisama, nangu acikupikila mu nongo. Lelo bacibika apasansama, pakuti abantu baleingila umwabuuta. 34Icisaniko ca mubili obe, linso. Amenso yobe nga yatuntulu, ninshi umubili obe onse uli mu lubuuto. Lelo amenso yobe nga yalwele, ninshi umubili obe onse uli mu mfifi. 35Kanshi ulemona ukuti ulubuuto lobe lwiyaluka imfifi. 36Kanshi umubili obe onse nga uli mu lubuuto, tamuli mfifi nelyo panono. Awe ninshi lyena uli mu lubuuto lweka lweka, kwati ni filya ulubuuto lwa cisaniko nga lwakusanikila.”
Yesu alapisha Abafalise na bakafundisha bamafunde
(Mateo 23:1-36; Mako 12:38-40)
37Cilya Yesu alekafye ukulanda, Umufalise umo amwitile ukuti aye lya kumwakwe. Awe Yesu aingila, aikala, balalya no kulya. 38Umufalise asunguka pakumona ukuti, Yesu alalya ukwabula ukuti abalilepo ukusamba iminwe. 39Nomba Imfumu yamweba aiti, “Imwe, mwe Bafalise, muwamya inkombo ne mbale kunse, lelo mu mitima yenu mwaisula ubulili no bukakashi. 40Mwe fipumbu mwe, bushe uwabumbile kunse tewabumbile na mukati mwine? 41Ala mulekumbusukako abalanda pafyo mwakwata, lyena na fyonse fyakulaba ifyakaele.
42 “Lelo imwe mukacimona mwe Bafalise! Mwe batuula cimo pekumi lyonse na pa misalufye iyakuwamya ifyakulya. Lelo mwalisuulako kukucita umulinganya no kutemwa Lesa. Ifi efyo mwaba nokucita, elyo na fimbi fine tamuli nakufisuulako.
43“Mukacimona, mwe Bafalise! Pantu mwatemwa ifipuna ificindamishepo mu masinagoga, nokuti abantu balemuposha mu mansa sha fisankano! 44Mukacimona imwe! Pantu mwaba nge mputa sha pa nindi sha bantu ishaloba, isho abantu bendapo ukwabula ukwishiba.”
45Elyo kafundisha wamafunde umo amweba ati, “Kafundisha, mukulanda ifyo, na ifwe bene watusaalula.” 46Nao Yesu ati, “Na imwe bene bakafundisha bamafunde, mukacimona! Pantu mutwika abantu ifipe ifyafina, ifyo imwe mwe bene mushingatenshamo nelyo panono. 47Mukacimona na imwe! Mukuulilila inindi sha bakasesema abo ifikolwe fyenu fyaipeye. 48Kanshi muli bakambone, kabili no kusuminisha mwalisuminisha ifyo ifikolwe fyenu fyacitile. Bena balibepeye, elyo imwe mwalakuulilila ne nindi shabo. 49Kanshi amano yakwa Lesa epakutila, ‘Nakulabatumina bakasesema na basole. Bamo bakulabepaya, bambi nabo bakulabacusha.’ 50Epakuti ino nkulo ikakandwe pa mulandu wakwipaya bakasesema ukufuma apo isonde lyatendekele. 51Emukutila ukufuma pa mfwa yakwa Abeli, ukufika na ku mfwa yakwa Sakaria, uo baipaile mwi Tempele, lubali lwa pa ntanshi ya bulambo bwakwa Lesa. Ndemweba icine cine abantu ba ino nkulo bali nokukandwa pali ifi fyonse.
52“Mukacimona mwe bakafundisha bamafunde! Pantu mwalipokolola abantu ulufungulo lwa mu ŋanda ya mano! Imwe mwe bene tamwingilamo, elyo mwalesha na bambi abalefwaya ukwingilamo!”
53Ilyo Yesu afuma mu ŋanda, bakafundisha bamafunde na Bafalise balamupamfya nganshi mukulanda, balefwaya ukuti alande pa fintu ifingi. 54Balefwailisha icakuti bengamwikatilapo mukulanda.