1Nga ulelya icakulya na kateeka,
uleishiba bwino ifilyo ifilipo.
2Nga uli ne nsala iyakuluka umulopa,
uleteeka umutima.
3Wilapupumina ifyakulya ifiwamishepo ifyo akutebete,
pantu limbi kuti emo akuteyeele.
4Wilacululuka pakuti umone ubukankala,
nga uli wamano kusuulakofye.
5Ifyuma kuti wakwata nomba waluba napo file,
kwati fintu fimenene amapindo no kupupukila mumulu nga kapumpe.
6Wilalya ifyakulya fya muntu wabupapa,
wilakumbwa ifyakulya fyakwe ifyawamisha.
7Pantu muntu uutontonkanya lyonse pafyo aposelepo.
Kuti akweba ati, “Akulya nokunwa,”
nomba ninshi ali nakamo akalemukolola ku mukoshi.
8Ala kuti waluka na kapande ulile,
nefyo wacilamulumbanya fyabula na bulole.
9Wilalanda ifintu ku cipuba,
pantu ena teti amonemo ubusuma mufyo iwe ulelanda.
10Wilasesha mipaka yakale iya citungu,
nangula ukwingila mu mabala ya bakashiwa.
11Pantu Ndubulwila wabo wamaka,
akabuula umulandu wabo no kubalubulwilako.
12Ulebika umutima ku mano yakwishiba ifintu,
kabili uleteya amatwi kufyo balekufunda.
13Wilafilwa ukukalipila umwaice,
ukukapa ubwembya ala tekumwipaya.
14Wilatiina ukumufyapa ubwembya,
ala ekupususha umweo wakwe ku calo ca bafwa.
15We mwana wandi umutima obe nga wakwata amano,
ninshi na ine nkatemwa icibi.
16No mutima wandi ukanga ne nsansa,
ilyo akanwa kobe kakalanda ifyalungama.
17Wilakumbwa ababubifi mu mutima obe,
lelo lyonse iwe uleba na katiina kuli Yawe.
18Lyena nga efyo wakulacita, awe ninshi walala washuka,
ifintu usubile fikafikilishiwa.
19Umfwa kuno, we mwana wandi ala iwe uleiluka mu fintu,
uletungulula umutima obe mu nshila isuma.
20Iwe wilaenda na bacakolwa wa bwalwa,
nangu abaikalila ukuipakisha inama.
21Pantu bacakolwa na bakatubi baiposa abene mu bulanda,
ukushipula nako kusapwisha umuntu.
22Uleumfwa kuli bawiso abakufyele,
iwe tecakwesha kusuula banoko ilyo bakota.
23Icishinka, amano, ubupete, ukusalapuka,
ifi fintu efyalinga ukuposelapo indalama,
nomba awe tekwesha ukufishitisha iyoo.
24Wishi wa mwana umololoke alasangalala,
uwafyala umwana wamano, ee alacankwa.
25Leka bawiso na banoko balecankwa,
leka na banoko abakufyele baleanga ne nsansa.
26We mwana wandi ulekonka bwino ifyo ine ndekweba,
kabinge ulekonkelela imyendele yandi.
27Umwanakashi cilende no mukashi wa myendele ibi,
ala baba ngo bucinga umufwila abantu.
28Bena ala balalilila abantu nga bapupu,
kabili ebapusaula na baume abengi.
29Bantu nshi bekala inkumbabulili?
Bantu nshi benda balelanguluka mu mitima yabo?
Bantu nshi benda no lubuli no kuilishanya?
Bantu nshi benda ne filonda ifyabula ukwishiba?
Bantu nshi benda na menso ayakashika cee?
30Ala bantu banwesha ubwalwa,
abaya mukumfwa ubwalwa basakanyako ifyakunwanwanwa.
31Wilakonkelela bwalwa nangu bwingalamoneka ubusuma,
ubwakashika cee, bulebengeshima na mu lukombo lwine,
bwaminika bwino na pa mukoshi patalala.
32Pakulekelesha kuti walaumfwa kwati usuminwe ne nsoka,
no busungu kwati limbi lifwafwa likusumine.
33Na menso yobe yalamona ifyeni fimbi fimbifye,
na mu matontonkanyo mwaisulafye ifyakwelenganya fyeka fyeka.
34Nomba walaumfwa ukusensenunwa
kwati untu asendeme ku mulongoti wa cibwato icili pakati ka cibemba.
35Ninshi no kusabaila alesabaila ati,
“Ee nabampuma nomba tabancenene,
nabantutaula nomba kwena tacilekalipa, nshileumfwa bukali nakalya.
Nomba ine nalabuka lilali pakuti nakabili ndeya mukunwa ubwalwa?”