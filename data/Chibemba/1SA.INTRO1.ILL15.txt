Amashiwi ayakulondolola pali ici citabo
Icitabo cakwa Samwele icacimo ne cacibili kukwambafye califye citabo cimo cine. Caleitwafye cimo cine, ngefyo ici citabo cantanshi ne cacibili fyonse fyainikwa panuma ye shina lya muntu wakwa Lesa, Samwele, uo Lesa abomfeshe pakwamba ukuteeka kwa mfumu sha bena Israeli. Tacali ni mukutila bashamfumu Saulo na Davidi ukuba abasubwa bakwa Lesa beka, lelo Samwele ali e ntungulushi yakulekelesha ku bapingushi bali pakati ka bena Israeli. Samwele ali mubomfi wakwa Lesa uwacindama nganshi muli shilya nshiku sha lyashi lya bena Israeli, pantu eo Lesa alebomfya. Kuti twamupalanya na kuli Mose (Amalu. 99:6; Yer 15:1). Ifi fitabo fibili, fyalifye cimo cine. Lelo caishile yakanishiwa pabili na balepilibula ululimi calembelwemo ulwa Cigiriki, ulo balembelemo icitabo cakale. Kabili kalemba wa ici citabo taishibikwe iyoo, nangu bamo batila capekanishiwe na bantu bamano abalekana lekana, abo kalemba abomfeshe umwine pakuti ilyashi libe ilyalondololwa bwino. Kwena ici citabo tacalanda bwino bwino palwakwa kalemba iyoo (1 Ishamfumu 4:5).
Ici citabo cantanshi icakwa Samwele cilanda makamaka pa bufumu, elyo ne cipangano ca bena Israeli. Cakonkanyapo no kulondolola palwa kufyalwa, ubulumendo, elyo no bwite bwakwa Samwele (ca. 1–-3), ilyashi lya pa Mbokoshi ya cipangano iyakwa Lesa ifyo yapokolwele Abafilisiti, nefyo babubweseshe ku bena Israeli (ca 4—6). Kabili ici citabo cilanda na pa milimo Samwele abombele iyo Lesa amwitile, makamaka ngo mupingushi kabili intungulushi yacisumino, uwasubilwe na Lesa mu butungulushi bwakwe ubwakulubula abena Israeli mukubapeela imfumu yakubateeka. Mukulekelesha ici citabo cilanda na pafyo Lesa mukulu asalile Davidi ukuba impyani yakwa kateeka wakubalilapo uwa bena Israeli (ca. 16—31).
Imilandu yatantama ifi
Samwele ngo mupingushi wa mu Israeli 1:1—7:17
Saulo aba imfumu 8:1—10:27
Imyaka yakubalilapo mu butungulushi bwakwa Saulo 11:1—15:35
Davidi na Saulo 16:1—30:31
Imfwa yakwa Saulo na bana bakwe abaume 31:1-13