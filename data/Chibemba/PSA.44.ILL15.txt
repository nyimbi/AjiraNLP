Kuli kembisha mukalamba. Masikili
wa bamwana Kora.
1We Lesa, ifwe twalyumfwile na matwi yesu,
twalyumfwile ifyalandile ifikolwe fyesu,
pa mulandu wa fintu ifikulu ifyo wacitile mu nshiku shabo,
ifyo wacitile kale.
2Ifyo ku kuboko kobe watamfishe imishobo ya benafyalo,
lelo wapyanikishapo bashifwe.
Abantu bambi bena wabakanda,
no kuleka abantu bobe ukulaikalilila.
3Te ku lupanga lwabo nelyo ku maka balecimfisha iyoo,
nangu ukucimfya ne minwe yabo,
lelo ni ku kuboko kobe ukwa kulyo,
ukuboko kobe no lubuuto lwa cinso cobe ico walibatemenwe.
4Niwe we mfumu yandi kabili Lesa wandi,
uwalenga Yakobo ukulacimfya.
5Ni mu maka yobe emo tucimfisha abalwani besu,
na mwishina lyobe emo tubanyantawila.
6Nshicetekela mu buta bwandi,
nelyo mu lupanga lwandi ukuti lumpusushe.
7Lelo niwe utupeela ukucimfya,
no kulenga abalwani besu insoni.
8Ni muli Lesa tuitakishisha akasuba konse,
kabili twakulalumbanya ishina lyobe pe na pe.
(Selah)
9Pali nomba nautulekelesha baletucimfya,
nauleka ukuba pakati ka fita fyesu.
10Nauleka twalatiina abalwani besu,
nabo balatupokolola ne fitapwa.
11Ulekele baletwipaya pamo nge mpaanga,
no kutusalanganisha mu fyalo fya bantu bambi bambi.
12Nautushitisha fwe bantu bobe,
pa mutengo uwabula ukukubweseshapo nelyo cimo.
13Nauleka abena mupalamano baletuwela,
abatushinguluka baletutumfya no kutusebanya.
14Nauleka imishobo ya benafyalo ukutusuula,
abantu nomba bakuntafye imitwe.
15Akasuba konse nyenda uwasebana,
umuntu uwansoni ishingi pa menso,
16pa mulandu wa banjebaula no kuntuka,
na pakumona impatila ne cilandushi.
17Ifi fyonse filetuponena nelyo tatwakulabako,
nangu konaula icipangano cobe.
18Ifwe imitima yesu tayakusangukila,
kabili tatwatalamina amafunde yobe iyoo.
19Lelo walituposelekesha mu matololo,
mu mfifi iyafiitisha umwaikala ifiswango.
20Nga cakuti atuleka ukwibukisha ishina lyakwa Lesa wesu,
no kutendeka ukulapepa umulungu wa benafyalo,
21bushe kuti wafilwa ukwishiba fyonse ifi?
Pantu walishiba fyonse ifya mu mitima ya bantu.
22Lelo ni pa mulandu obe epo ifwe batwipaila akasuba konse.
Batucita nge mpaanga isho baletwala kukwipaya.
23We Yawe buuka, bushe cinshi walalila utulo?
Ale wime, wikatukaana pe na pe!
24Bushe mulandu nshi wafishila icinso cobe?
Wilaba ku macushi yesu no bulanda bwesu.
25Nabatufwanta natuwa panshi,
tulambalelefye panshi mu lukungu.
26Ima utwafweko,
tupususheko ico ukutemwa kobe takufilwa!