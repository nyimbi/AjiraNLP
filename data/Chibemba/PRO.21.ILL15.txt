Yawe ateeka imitima yesu
1Umutima wa mfumu waba ngo mumana wa menshi mu minwe yakwa Yawe,
alatungulula no kutwala uko atemenwe.
2Fyonse ifyo umuntu acita mu nshila yakwe amona ati nafilolamo,
lelo Yawe ena apima ifili mu mano ya muntu.
3Ukucita ifisuma ne fyalungama,
kulasansamusha Yawe ukucila ukulamutuula amalumbo.
4Amenso ayalolesha bukali bukali, no mutima uwacilumba,
fishibilo fya bantu babi, kabili ekulufyanya kwine.
5Ulepekanya bwino ifyo uli nokucita,
lyena wakulanonkelamo ifintu ifingi,
nomba nga walacita ifintu mu lubilo,
cikakupeela ukukanakwata nelyo kamo.
6Ukunonka ifyuma mukubepa ubufi,
mwela uulekuukafye kabili citeyo ca mfwa.
7Ababi balailetelela imfwa kulwa bukakashi bwabo,
pantu balakaana ukucita ifyalungama.
8Abantu ba milandu inshila bakonka intu yanyongana,
lelo imicitile ya bakaele intu yatambalala.
9Cawamapo ukwikala pa cifutu ca pa mutenge wa ŋanda,
ukucila ukwikala mu ŋanda imo no mukashi inkakashi.
10Ababifi lyonsefye bafwaya ukucitapo cimo icabipa,
bena tabalanga uluse ku bena mupalamano.
11Nga bakanda uwamiya eko imbulwamano shimwena shasambilila no kusambilila.
Ilyo bafunda uwamano, aleshibilapo na fimbi.
12Uwaololoka aleshiba iŋanda ya mubifi,
no kulenga umubifi ukuwishiwa no kuloba.
13Uucilika mu matwi ilyo abalanda balemulilila,
nao wine bambi tabakamusakamane ilyo akalakuuta mutuule.
14Umuntu nga nakufulilwa umupeelepo icintu cimo,
walamona no mutima wakwe utalale.
Nga waya ne cinasha mulandu kuli shimilandu mubiyo mu bumfisolo,
ala cilabwesha icipyu.
15Ilyo paba umulinganya abantu abololoke balasansamuka,
lelo ababifi bena balomfwa umwenso.
16Umuntu uufuma mu nshila iyakwiluka,
akaisanga ku manda, aletuusha pamo na bafwa.
17Uukonkelela ubwangashi akaba umupina,
no watemwisha umwangashi na mafuta takabe umukankala.
18Umubifi asanguka icakulubwilako umololoke,
umusangu nao icakulubwilako uwakaele.
19Cawama ukwikala mu matololo,
ukucila ukwikala no mukashi wa congo ne cipyu ca cinse.
20Mu ŋanda ya muntu uwamano alasunga bwino ifyakulya na mafuta,
lelo icipuba ca muntu cisheta fyonse ifyo cikwete apopene.
21Umuntu uukonkelela ubololoke ne citemwiko icishipwa,
e muntu usanga ubumi, ubukankala no bucindami.
22Umuntu uwamano kuti asansa umusumba wa fita ifyabulamba
kuti aonaula na malinga ayo bashintamo imitima.
23Umuntu uusunga akanwa no lulimi lwakwe,
ena tailetelela iyoo.
24Umuntu wacilumba kabili uwafikansa ishina lyakwe ni mpumya,
ena imicitile yakwe ya cilumba icapesha amano.
25Ulunkumbwa elwipaisha umunaŋani,
pantu iminwe yakwe ilakaana ukubomba imilimo.
26Ena akasuba konse atontonkanyafye ukupeelwapo na fimbi,
lelo umuntu umololoke apeela ngo kufwita, tatana iyoo.
27Ilambo ababifi balekela Yawe lyena lilamuselausha ku mukoshi,
palibufi nga balipeelela pepange ilibi.
28Kambone wabufi akalobelela,
kabili na onse uukutika ku mashiwi yakwe akalobelela pe.
29Umuntu umubifi alakamuka pakuilanga ukuti e muntu wine wine,
lelo umuntu wakaele ena atontonkanyafye pa myendele yakwe.
30Tapali amano, tapali ukwiluka,
tapali ukupandwa amano ifingacimfya Yawe.
31Pa bushiku bwa nkondo bapekanya bakabalwe aba ku bulwi,
nomba uulenga ukucimfya ni Yawe.