Abena Israeli balapa ukukanaufya abana babo abanakashi ku bena Benjamini
1Ilyo abena Israeli balongene ku Misipa, balilapile ukuti, “Takwakabe umuntu nelyo umo, uwa muli ifwe, uuli nokuufya umwana umwanakashi ku mwaume umwina Benjamini.”
2Elyo abantu baya ku Betele, eko baya ikala akasuba konse pa cinso cakwa Lesa mpaka icungulo. Basanswile amashiwi yabo no kulilishika ukukalamba. 3Batile, “Mwe Yawe, Lesa wa bena Israeli, bushe cinshi cabela ifi icakuti ilelo pabe uluko lumo ulushilipo ku bena Israeli?” 4Ulucelo pa bushiku bwakonkelepo, abantu bakuulile ubulambo, no kutuula umutuulo we lambo lyakoca no wakwampana. 5Elyo abena Israeli bayambile ukwipushanya abati, “Bushe ni bani abashishile kukulongana pa ba mu nko sha bena Israeli ku cilonganino icili ku cinso cakwa Yawe?” Pantu balilapile umulapo icine cine ukuti uyo onse ushakese kukulongana pa cinso cakwa Yawe ku Misipa, afwilefye ukwipaiwa.
6Eico nomba abena Israeli balangulukile bamunyinabo aba mu luko lwa bena Benjamini. Elyo batile, “Awe ilelo linefye uluko lumo ulwa bena Israeli naluputulwako. 7Bushe twalacita shani pakusanga abanakashi abakuti bakoope kuli aba abashalapo? Apo ifwe twalilapa umulapo kuli Yawe uwakuti tatwakapeele abana abakashana besu kukuupwa ku bena Benjamini.” 8Kabili bayambile ukwipushanya abati, “Bushe palipo umuntu umo ukufuma mu nko sha bena Israeli uushishileko kuli ici cilonganino ku cinso cakwa Yawe ku Misipa?” Elyo basangile ukuti ku ba ku Yabeshi Gileadi emushali umuntu nelyo umo uwaishile ku nkambi kukulongana. 9Pantu ilyo bapendele abantu, basangile ukuti tapali umuntu nelyo umo uwa mu bekashi ba bena Yabeshi Gileadi uwalipo. 10Eico kanshi icilonganino catumine ifita amakana ikumi limo na yabili (12,000), abaswangana nganshi, no kubeba ati, “Kabiyeni ku bena Yabeshi Gileadi no kubepaya ku lupanga, ukubikakofye na banakashi pamo pene na bana bonse. 11Ifi efyo mulingile muye mucite. Muye peela umwaume onse kukonaulwa pamo no mwanakashi onse uushili nacisungu.” 12Elyo baile sanga pa bekashi ba mu Yabeshi Gileadi abanakashi banacisungu imyanda ine (400) abashatala abalalapo no mwaume. Awe babasendele ku nkambi ku Shilo mu calo ca Kenani.
13Elyo icilonganino catumine amashiwi yakulenga icibote pakati ka bena Benjamini abali ku cilibwe ca Rimoni. 14Kanshi abena Benjamini nabo epakubweluluka pa nshita ine ilya elyo baisa bapeela abanakashi abashelepo ilyo baipeye abantu ba ku Yabeshi Gileadi. Lelo aba abanakashi tabakumanine kuli bonse iyoo.
15Awe abantu balangulukile abena Benjamini apakalamba, pantu Yawe asha icipunda icikalamba mu nko sha bena Israeli. 16Elyo abakalamba ba cilonganino batile, “Calaba shani pakuti tufwaile abanakashi bakuupa ku bena Benjamini abashelepo, pantu abanakashi bonse mu bena Benjamini balipwa?” 17Kabili batile, “Abena Benjamini abashalapo bafwile bakwata impyani pakuti uluko lwabo lwikalobelela mu bena Israeli. 18Lelo ifwe tatwingapeela abana besu abanakashi mukuupwa kuli bena, apo ifwe fwe bena Israeli twalicita umulapo uwakuti, ‘Abe uwalapishiwa umuntu onse uuli nokupeela umwanakashi wakuupa ku bena Benjamini.’ 19Nomba moneni, kuli nokuba inshikunkulu yakwa Yawe ku Shilo, ku kapinda ka ku kuso ka Betele, kabili ku kabanga ka musebo wafuma ku Betele ukuya ku Shekemu, na ku masamba ya Lebona.”
20Kabili bakonkenyepo ukweba abena Benjamini abati, “Kabiyeni no kuya fisama mu mabala ya myangashi, 21no kulolela. Kabili ilyo abakashana ba bena Shilo baisa no kwamba ukucinda, elyo nomba na imwe mukasokoloke mu mabala ya myangashi, elyo cila umo akaikatilepo umwanakashi wakuupa pa bakashana ba bena Shilo no kuya ku calo ca bena Benjamini. 22Lelo ilyo bashibo nangu bandume shabo bakesa mukulailishanya kuli ifwe, tuli nokubebafye ukuti, ‘Ala tubelelenikofye uluse kabili musuminishe, pantu tatwabasendele abanakashi bakuupa ilyo twali ku bulwi. Kabili imwe mulifye abakaele pantu teimwe mwe bene mwabapeele abana benu abakashana.’”
23Kanshi nabo abena Benjamini bacitile umo mwine baebelwe. Ilyofye abakashana bayambile ukucinda, cila umo aiketepo umo no kumusenda mukuba umukashi wakwe. Elyo babwelele na ku cifulo ca cishilano cabo no kukuula imisumba no kwikala emo balaikala.
24Na pa nshita ilya ine, abena Israeli basalanganine na mu fifulo fyabo, cila luko no mukowa wabo baile ku fifulo fya cishilano cabo.
25Kabili pa nshita ilya, abena Israeli tabakwete imfumu. Eico cila muntu alecitafye icamuwamina mu menso yakwe.