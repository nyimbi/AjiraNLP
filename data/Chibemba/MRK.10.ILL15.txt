Umulandu wakulekana mu fyupo
(Mateo 19:1-12; Luka 16:18)
1Elyo Yesu afumine kuli ilya ncende, aile mu calo ca Yudeya na kwishilya lya mumana wa Yordani. Kabili amabumba yalongana uko ali, elyo nao alabafunda nge fintu alecita lyonse.
2Abafalise bamo baisa uko ali balamwesha abati, “Bushe calisuminishiwa umwaume ukuleka umukashi wakwe?” 3Nao abasuka ati, “Lifunde nshi Mose amwebele?” 4Nabo abati, “Mose alisuminishe umwaume ukulemba kalata wakumulekelapo, epakumutamfya.” 5Elyo Yesu abasuka ati, “Ico Mose amulembele ili ifunde, mulandu wakumalala kwa mitima yenu. 6Lelo pa citendekelo ilyo Lesa abumbile fyonse, abumbile umwaume no mwanakashi. 7‘Kanshi eco umwaume ashiila wishi na nyina no kuminkana no mukashi wakwe, 8elyo aba babili baba umubili umo.’ Kanshi nomba tabali babili, balifye umubili umo. 9Ico Lesa alundinkanya, umuntu ecilekanya.”
10Nomba ilyo bali mu ŋanda, abasambi bamwipusha nakabili pali uyu mulandu. 11Nao abasuka ati, “Umwaume uwaleka umukashi wakwe, aya upa na umbi, ninshi abembukila umukashi wakwe. 12No mwanakashi nao nga afuma ku mulume wakwe, aya upwa ku mwaume umbi, ninshi nao lubembu acita.”
Yesu apaala utwaice
(Mateo 19:13-15; Luka 18:15-17)
13Abantu baleta utwaice pakuti atukumye, lelo abasambi balabakalipila. 14Ilyo Yesu amona ifi, afulwa, abeba ati, “Lekeni utwaice twise uko ndi, mwitulesha iyoo. Pantu ababa ngotu twaice, e bene ba Bufumu bwakwa Lesa. 15Ndemweba icine cine, umuntu onse uushipokelela Bufumu bwakwa Lesa nga kaice, takengilemo nakalya.” 16Elyo Yesu afukatila utwaice, atutambalikilapo amaboko, atupaala.
Umuntu umukankala
(Mateo 19:16-30; Luka 18:18-30)
17Kabili Yesu aimine ubulendo, elyo umuntu aisa ulubilo amufukamina, amwipusha ati, “Kafundisha musuma, bushe ni finshi ndi nokucita pakumona umweo wape?” 18Yesu amwasuka ati, “Cinshi ico wanjebela ukuti ndi musuma? Takwaba musuma nelyo umo, kanofye Lesa eka. 19Walishiba amafunde ayatila, ‘Wilaipaya, wilabembuka, wilaiba, wilabepesha babiyo, wilafinsha, ulecindika wiso na noko.’ ” 20Nao amwasuka ati, “Kafundisha, ala ifi fyonse ndafikonka ukufumafye ku bwaice bwandi.” 21Yesu amulolekesha, amutemwa. Amweba ati, “Wabulishapo cimo. Kabiye, kashitishe fyonse ifyo wakwata, upeele ne ndalama ku balanda, lyena ninshi ukakwata icuma mu mulu. Elyo wise unkonke.” 22Ilyo aumfwa ifi, wena aikatwa no bulanda. Afuma aya alelanguluka, pantu ali ne fyuma ifingi.
23Elyo Yesu alatandanya amenso, aeba na basambi bakwe ati, “Yangu ifyo cayafya ku bakwata ifyuma ukwingila mu Bufumu bwakwa Lesa!” 24Awe abasambi bakwe basunguka nganshi pa mashiwi yakwe. Yesu ena abwekeshapo ukubeba ati, “Mwe bana, yangu ifyo cayafya ukwingila mu Bufumu bwakwa Lesa! 25Ala cayangukapo ingamila ukupula mu linso lya nshindano, ukucila uwafyuma ukwingila mu Bufumu bwakwa Lesa.” 26Awe abasambi basunguka nganshi balaipushanya abati, “Nga kanshi nani engapusuka?” 27Yesu abalolesha, abeba ati, “Abantu bena kuti bafilililwafye, lelo Lesa wena iyoo, pantu Lesa tafilwa kantu.”
28Petelo epakumweba ati, “Mona ifwe twalisha fyonse twalikukonka!” 29Yesu amwasuka ati, “Icine cine ndemweba, takuli nangu umo uwasha iŋanda, nangu bamunyina, nangu inkashi, nangu nyina, nangu wishi, nangu abana, nangu amabala pa mulandu wa ine no wa Mbila Nsuma, 30uushakapokelepo mu nshita ya nomba imiku umwanda umo, amayanda na bamunyina, inkashi, abana, na mabala. Lelo kwena na macushipo. Elyo mu nshita ikesa akamona umweo wape. 31Lelo abengi abantanshi bakaba abakulekelesha, na bakulekelesha bakaba e bantanshi.”
Yesu abwekeshapo nakabili ukusobela amacushi yakwe
(Mateo 20:17-19; Luka 18:31-34)
32Kabili ilyo bali pa bulendo baleninika ukuya ku Yerusalemu, Yesu ewali pantanshi. Awe abasambi cabapesha amano, na balekonka panuma nabo umwenso wabekata. Nakabili Yesu abuula abasambi ikumi limo na babili atendeka no kubashimikila ifili nokumuponena. 33Abeba ati, “Moneni, twalaya ku Yerusalemu, elyo Umwana wa muntu alaya poswa kuli bashimapepo bacindami na bakafundisha bamafunde. Balaya mupingwila ukufwa no kumuposa mu minwe ya Benafyalo. 34Bakamuseka, bakamusaka amate, bakamuma ifikoti no kumwipaya. Lelo panuma ya nshiku shitatu akabuuka ku bafwa.”
Yakobo na Yoani balomba ubukalamba
(Mateo 20:20-28)
35Elyo Yakobo na Yoani bamwana Sebede baisa, bapalamina kuli Yesu. Bamweba abati, “Kafundisha, tulefwaya utucitile ico twalalomba.” 36Nao abepusha ati, “Cinshi ico mulefwaya ukuti mucitile?” 37Nabo bamwasuka abati, “Utusuminishe ukuti umo akaleikala ku kulyo kobe, umbi ku kuso kobe mu Bufumu bobe.” 38Yesu abeba ati, “Tamwishibe ico mulelomba. Bushe kuti mwanwena mu lukombo lwa macushi ndi nokunwenamo, nangu bushe kuti mwabatishiwa ulubatisho lwa macushi ndi nokubatishiwako?” 39Nabo bamwasuka abati, “Ee kuti twacita.” Yesu abeba ati, “Ulukombo ndi nokunwenamo, na imwe elo mukanwenamo, no lubatisho ndi nokubatishiwako, na imwe elo mukabatishiwako. 40Nomba ukwikala ku kulyo kwandi nangu ku kuso kwandi, teine mpeela, fya yabo Lesa afipekanishisha.”
41Ilyo abasambi bambi ikumi limo baumfwa ifi, bafulilwa Yakobo na Yoani. 42Yesu abeta bonse, alabeba ati, “Mwalishiba ukuti mu Benafyalo abo batila e bashamfumu, balomya ubufumu bwabo, na bakalamba babo nabo babateeka no mucusha. 43Imwe tacili nakuba ifi iyoo. Lelo pali imwe, onse uulefwaya ukuba umukalamba, abe ewakumutumika. 44Kabili onse uulefwaya ukuba uwantanshi, abe umusha wa bonse. 45Pantu no Mwana wa muntu wine taisa pakuti bamutumike, lelo ni kukutumika no kuleka umweo wakwe pakupususha abengi.”
Yesu aposha impofu Batimeo
(Mateo 20:29-34; Luka 18:35-43)
46Awe bafikile ku Yeriko. Ilyo Yesu alafuma mu Yeriko pamo na basambi bakwe ne bumba ilikalamba, impofu Batimeo, emukuti mwana Timeo, ali mumbali ya nshila naikala alelomba. 47Cilya aumfwa ukuti ni Yesu wa ku Nasaleti, atendeka ukupunda ati, “Yesu Mwana Davidi, shi winganangulukilako!” 48Nomba abengi balaikalipila pakuti italale. Lelo yena elyo yacila ukupunda aiti, “We Mwana Davidi shi winganangulukilako!” 49Awe Yesu aiminina abeba ati, “Mwiteni ese kuno.” Elyo nabo baita impofu, balayeba abati, “Teka umutima, ima, alekwita.” 50Awe yaposa icakufimbana caiko, yatoloka ibaka, yaya na kuli Yesu. 51Yesu aipusha impofu ati, “Cinshi ico ulefwaya ukuti nkucitile?” Impofu yamweba aiti, “Kafundisha, ndefwaya ukulalolesha.” 52Elyo Yesu ayeba ati, “Kabiye icisumino cobe ecakuposha.” Awe apopene atendeka ukulolesha, alakonka na Yesu uko aleya.