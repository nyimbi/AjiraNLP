Abantu baeba Yeremia ukuti abapapatileko kuli Yawe Lesa
1Elyo abakalamba bonse aba fita, ukubikapo na Yoanani mwana Karea, na Yesania mwana Hoshaya, baima na bantu bonse, abakalamba na banono, 2baya eba kasesema Yeremia abati, “Wingomfwa ifyo ifwe tulekweba. Iwe tupapatileko kuli Yawe Lesa obe. Tupapatileko ifwe bonse fwe bashelepo. Kale twali abengi, nomba tushelefye abampendwa, no kuimwena nobe wine nauimwena. 3Tupapatileko kuli Yawe Lesa obe pakuti atulange inshila iyo tuli nokulolamo, atulange nefyo tuli nokucita.”
4Kasesema Yeremia nao abasuka ati, “Mwalandafye bwino. Ine nalamupapatilako kuli Yawe Lesa wenu, ngomo mwine munjebele. No kumweba ine nkamwebako fyonse ifyo Yawe akasuka. Ine nshakamufisepo nelyo cimo iyoo.”
5Kabili abantu baeba Yeremia abati, “Yawe e kambone wesu uwacine cine kabili uwacishinka, eukatushinina ifwe nga tatwakalebeela fyebo fyakwe fyonse ifyo Yawe Lesa obe akakweba ukuti wise utwebe. 6Nangufye fikabe ifyakutusansamusha atemwa iyoo, te mulandu, ifwe tukalabeelafye Yawe Lesa wesu uo ifwe tulekutumako. Fyonse fikabafye bwino kuli ifwe nga twalabeela Yawe Lesa wesu.”
Yawe aumfwa imipapatile yakwa Yeremia
7Ilyo papitile inshiku ikumi limo, ishiwi lyakwa Yawe lyaishile kuli Yeremia. 8Kanshi nao Yeremia epakwita Yoanani mwana Karea, na bakalamba bonse aba fita abo ali nabo, aitako na bantu bambi bonse abakalamba na banono. 9Alabeba ati, “Yawe Lesa wakwa Israeli uo mwantumineko pakuya mupapatilako atile ati, 10‘Imwe nga muleikalilila muli cino calo ca Yuda, ine ninshi nkamukosha, nshakamonaule iyoo, nkamutekamo, nshakamulofye iyoo. Icinkunka ico ine namuletela, awe cilenangulusha. 11Imwe lekenifye ukulatiina imfumu ya ku Babiloni. Ala mwilatiina iyoo, pantu ine ndi nenu, ine nakulamupusushako no kulamupokololako kuli ena. Nine ne Yawe nalanda. 12Ine nkamubelelako uluse, nkalenga ne mfumu ine iya ku Babiloni ikamulangulukileko, ikamusuminishe no kulaikala muli cino calo cenu.’
13“Nomba imwe mwe bantu nga mwatalamina Yawe Lesa wenu, muletila, ‘Awe ifwe tatulefwaya kulaikala muli cino calo. 14Tulefwayafye ukuya ikala ku calo ca Egupto uko tushakalelwa nkondo, nangu ukumfwako ipenga ilyakulonganika abantu ku nkondo, uko tushakalecula na ku nsala.’ 15Nga cakuti mwalalanda ifi, mulandu wenu, lelo kwena imwe mwe bashalapo muno muntu mu Yuda, umfweni ifilesosa Yawe umwine wa fita, Lesa wakwa Israeli, aletila ati, ‘Imwe nga namupanga icine cine ukuya ikala ku Egupto, 16lyena inkondo ine iyo muletiina, ikamwimina kulya kwine ku Egupto, ne cipowe cine cikamukonka panuma kulya kwine ku Egupto, no kufwila ni ku Egupto kwine mukaya fwila. 17Abantu bonse abapangile ukuya ikala ku Egupto, bakaya fwa ku nkondo atemwa ku cipowe nangu ku cikuko. Tapakayeshala nelyo umo, tapakabe nelyo umo uukapusukako ku cinkunka ico ine nkaya baponesha.’
18“Yawe umwine wa fita, Lesa wakwa Israeli, aletila ati, ‘Ngefi fine naimine abena Yerusalemu mu bukali bwandi na mu cipyu candi, efyo nemwe bene nkamwimina nga mukaya ku calo ca Egupto. Abantu bambi bakalakuntafye imitwe pakumumona, bakalamuwela, bakalabuula ne shina lyenu elyo bakalelumbula pakutipwila. Cino calo imwe tamwakatale nakabili amucishimpamo ilinso nakalya.’”
19Elyo kabinge Yeremia akonkanyapo ati, “Imwe mwe bantu mwe bashalapo muno muntu mu Yuda, Yawe alemulesha ukuya ku Egupto. Na ine wine ne Yeremia ndemusokako 20ukuti, ala mwaliiletelele mwe bene, ilyo mwantumine kuli Yawe Lesa wesu, no kulanjeba amuti, ‘Tupapatileko kuli Yawe Lesa wesu. Kabili ukatwebefye fyonse ifyo alefwaya tucite, no kucita efyo tukacita.’ 21Ine lelo nimwebelapo fyonse, nomba imwe fyonsefye ifyo Yawe wesu antumine ukwisa mweba namufikaanininafye ndai. 22Eico kanshi nomba mushininkishe ukuti ku calo uko mulefwaya ukuya ikala, uko kwine eko mukafwila ku nkondo atemwa ku cipowe nangu ku cikuko.”