Imisumba yakufisamamo
1Elyo Yawe aebele Yoshua ati, 2“Eba abena Israeli ukuti basale imisumba yakufisamamo pamo ngefyo namukonkomeshe ukupitila muli Mose. 3Emukutila umuntu onse uwaipaya umuntu munankwe mukukanaishiba nangu mukupumbilafye, eko ali nokufulumukila kukupusuka ku bantu abalefwaya icilandushi ca mulopa. 4Ilyo uyu muntu afulumukila kuli umo uwa muli iyi misumba, alingile aya iminina pa mpongolo ya musumba no kutuula umulandu onse kuli bacilolo ba musumba. Elyo lyena bali nokumusuminisha ukwingila mu musumba wabo no kumupeela icifulo apo ali nokulaikala nabo. 5Lelo uwacilandushi ca mulopa nga amusupila nalyo line bacilolo tabafwile kumulekelamo, pantu aipeye umwina mupalamano wakwe mukukanaishiba, kabili tapali lupato pakati kabo iyoo. 6Uyu muntu ali nokwikala mu musumba mpaka ilyo icintubwingi cikamupingula. Nga cakuti asangwa uwakaele, afwile ukwikalafye muli ulya musumba mpaka ukufika ku mfwa yakwa shimapepo mukalamba uukabapo pali ilya nshita. Panuma lyena uyu muntu uwaipaya umunankwe ali nokubwelelamo ku musumba wa kumwabo, uko afulumwike.”
7Kanshi epakusonta umusumba wa Kedeshi mu Galile mu calo ca mpili cakwa Naftali, Shekemu mu calo ca mpili cakwa Efulemu, na Kiriati Ariba emukutila Hebuloni mu calo ca mpili cakwa Yuda. 8Lubali lwa ku kabanga ka mumana wa Yordani apalungatana na Yeriko basonteleko umusumba wa Besa uwaba mu matololo mu calo cabatama uwa mu luko lwakwa Rubeni, Ramoti mu Gileadi mu luko lwakwa Gadi, na Golani mu Bashani mu luko lwakwa Manase. 9Kanshi umuntu onse umwina Israeli nangufye umwinafyalo uo baleikala pamo nabo, uwaipaya umuntu mukukanaishiba, afwile afulumukila kuli iyi ine misumba yasontwa pakuti bemwipaya ku bantu abalefwaya ukulandula pa muntu wabo uo aipeye, kabili akwate ne nshita yakwiminina kukupingulwa ne cintubwingi.