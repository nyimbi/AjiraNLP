Imfumu Dariusi apeela icipope
1Elyo imfumu Dariusi apeele icipope icakufwaya fwaya ifitabo umwalembwa imilandu ifyo basungile mu ŋanda ya fishilano ku Babiloni. 2Kanshi basangile icitabo icipombwa mu musumba wa Ekabatana uwali mu citungu ca Media, ne fyalembelwepo nifi.
3“Amashiwi yakwibukisha: Mu mwaka wakubalilapo uwa bufumu bwakwe, Sairasi imfumu apeele icipope palwa ŋanda yakwa Lesa mu Yerusalemu ukuti, ‘Lekeni iyi ŋanda ikuulwe cipya cipya palya pene pa ncende yali kale, ibe kabili iyakulekelamo amalambo yakoca no kutuulapo imituulo. Mu butali bwakuya pamulu ifwile yaba amakubiti amakumi mutanda (60) mukabafu namo amakubiti amakumi mutanda (60). 4Bakabike ne mitika itatu iya mabwe ayakalamba no mutika wa mbao umo pamulu. Elyo indalama balingile ukubomfya mu mulimo uyu shifwile ukufuma ku cipao ca mfumu. 5Kanshi ne fipe fya golide na silifa ifya ŋanda yakwa Lesa ifyo Nebukadinesa afumishe mwi Tempele lya ku Yerusalemu, no kutwala ku Babiloni, fifwile fyabwelela pa ncende yafiko mwi Tempele lya ku Yerusalemu. Fifwile fyabikwa mu ŋanda yakwa Lesa.’
6“Kanshi nomba, iwe Tatenai, umulashi wa citungu ca kwishilya lya mumana, na Sheta Bosenai na banenu bonse abalashi ba mu fitungu fya kwishilya lya mumana, talukeni kuli iyi ŋanda. 7Mwiibikamo mu mulimo wakukuulila Lesa iŋanda. Mulekele umulashi wa Bayuda na bakalamba ba Bayuda ebo bakuule cipya cipya iyi ŋanda yakwa Lesa palya pene pa ncende yabelelepo. 8Kabili namupeela icipope pafyo mufwile ukucita ku bakalamba ba Bayuda abalekuula cipya cipya iŋanda yakwa Lesa. Indalama shonse muli nokupeela aba bantu abalekuula, mufumye ku cipao ca misonko ilya ifuma ku citungu ca kwishilya lya mumana pakuti umulimo uyu upwe ukwabula ukuposa inshita. 9Na fyonse ifyo balekabila ifili nga ifiponti fya ŋombe, basukusuku no twana twa mpaanga ifyakocela Lesa wa ku mulu ilambo, ne ŋanu, umucele, umwangashi na mafuta ukulingana nefyo bashimapepo ba mu Yerusalemu babomfya, bafwile ukupeelwa cila bushiku ukwabula ukufilwa. 10Ifi ni pakutila balelekela Lesa wa ku mulu ilambo ilyakumusekesha. Elyo balepepelako ne mfumu pamo na bana baiko. 11Kabili napeela icipope ukuti umuntu onse uwakaana ukukonka ici cebo, bafwile basomona umwalo wa ku ŋanda yakwe bakamwimye elyo no ukumusomekako. Pa mulandu wine uyu, iŋanda yakwe ifwile ukubongololwa no kushala umwina wa citantala. 12Lesa uwalenga ishina lyakwe likale kulya kwine engafumya pa cifulo imfumu no muntu onse uukafwaya ukupilibula ici nangu ukonaula iyi ŋanda yakwa Lesa mu Yerusalemu. Ine ne Dariusi napeela icipope ici, kabili mucikonke bwino bwino.”
Itempele lyapwa balituula na kuli Yawe
13Elyo Tatenai umulashi wa citungu ca kwishilya lya mumana, na Sheta Bosenai na babomfi banabo bakonka icipope ca mfumu Dariusi bwino bwino kabili mukwangufyanya, ukulingana nefyo imfumu Dariusi yabebele. 14Kanshi abakalamba ba Bayuda bakonkanyapo ukukuula bwino bwino ukupitila mufyo kasesema Hagai na Sakaria umwana mwaume wakwa Ido baseseme. Bapwisha ukukuula ukulingana nefyo Lesa wa bena Israeli abakonkomeshe, no kulingana ne cipope cakwa Sairasi, Dariusi na Atakisesi imfumu sha bena Pesia. 15Iyi ŋanda yapwile pa bushiku bwalenga shitatu mu mweshi wa Adari mu mwaka walenga mutanda uwa buteko bwakwa Dariusi.
16Elyo kabili abena Israeli, bashimapepo, abena Levi na bonse ababwelele ukufuma muli bunkole, basefya inshikunkulu yakutuula iyi ŋanda yakwa Lesa ne nsansa. 17Pakutuula iyi ŋanda kuli Lesa, bapeela ŋombe ishilume umwanda umo (100), basukusuku imyanda ibili (200), utwana twa mpaanga utulume imyanda ine (400). Umutuulo wakufuta pa bubifi bwa bena Israeli bonse wali basawe ikumi limo na babili (12) ukulingana ne mpendwa ya nko sha bena Israeli. 18Elyo basonta bashimapepo ukulingana na mabumba yabo. Abena Levi nabo ukulingana nefyo batantama mukutumika Lesa mu Yerusalemu, ngefyo calembwa mu citabo cakwa Mose.
Bacindika Ipasaka inshikunkulu ya cakucilila
19 Pa bushiku bwalenga ikumi limo na bune (14) ubwa mu mweshi wapakubala, abafumine muli bunkole ku Babiloni basefya Ipasaka inshikunkulu ya Cakucilila. 20Bashimapepo bonse na bena Levi bonse baisangulula no kubafye abakaele bonse. Baipaya abana ba mpaanga be lambo lye Pasaka ilyakupapatilako abantu bonse ababwelele ukufuma muli bunkole, no kupapatilako bashimapepo banabo pamo pene na bene. 21Abena Israeli bonse abafumine muli bunkole balile umwana wa mpaanga pamo pene na bantufye bonse abaipatwile kukukanakonka intambi ishikowesha isha bantu ba mu calo pakuti bambe ukupepa Yawe Lesa wa bena Israeli. 22Basefeshe ne nsansa inshikunkulu ya Mukate uushatutumuka pa nshiku cine lubali, pantu Yawe alibasansamwishe no kulenga ukuti umutima wa mfumu ya ku Asiria upilibuke pakuti ibafweko mu mulimo wakukuula iŋanda yakwa Lesa, Lesa wa bena Israeli.