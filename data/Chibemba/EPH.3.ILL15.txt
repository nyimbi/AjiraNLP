Umulimo wakwa Paulo kufunda Abenafyalo
1Ni pa mulandu uyu, ine ne Paulo ndi mu cifungo ico mombela Kristu Yesu pa mulandu wenu mwe Benafyalo.
2Kwena mwalyumfwa ifyo Lesa ku cikuuku cakwe ampeela uyu mulimo uwakumubombela. 3Ngefyo nembelepo kale panono, Lesa alinsokolwela pakuti njishibe inkaama ya mapange yakwe. 4Nga mwabelenga ifyo nembelepo, kuti mwailuka pafyo naishiba pa nkaama yakwa Kristu. 5Mu nkulo ishapita, abantu tabaishibe iyi nkaama. Lelo nomba Lesa alisokolola iyi nkaama ku maka yakwa Mupashi ku basole bakwe abamushilo na bakasesema. 6Ne nkaama niyi iyakuti, pa mulandu wa Mbila Nsuma, Abenafyalo nabo balishukilako amapaalo yakwa Lesa pamo na Bayuda. Bonse pamo baba umubili umo, kabili mukuba muli Kristu Yesu balashukila ifyo Lesa alaya.
7Lesa ku cikuuku cakwe alenga ukuti mbe umubomfi wa Mbila Nsuma, elyo ampeelako na maka yakwe ayabomba muli ine. 8Abamushilo bonse balincila ukucindama. Nomba nine Lesa apeela icikuuku cakubila ku Benafyalo ifintu ifikankala ifyacipeshamano ifyaba mu Mbila Nsuma yakwa Kristu. 9Ampeela no kulenga ukuti abantu beshibe ifyo ifya mu nkaama yakwe fili nokufikilishiwa. Lesa kabumba wa fintu fyonse alifishile ifyaba mu nkaama yakwe imyaka yonse iyi yapita. 10Epakuti nomba mukubomfya ulukuta lwakwe, bakateeka na bamaka bonse aba mu mulu beshibe amano yakwa Lesa aya misango ne misango. 11Lesa abomfya Kristu Yesu Imfumu yesu pakufikilisha aya mapange akwete ukufumafye na ku kale. 12Nico tuli muli Kristu neco twamusumina, ecilenga ukuti tuye pa cinso cakwa Lesa natupama, kabili ukwabula ukutwishika. 13Kanshi namupapata mwinenuka pali ico ndemuculila, ala fyonse ifi fyakumuletela ubucindami.
Ifyo Kristu atutemwa
14Kanshi eico mfukamina Shifwe, 15uwinika ishina ulupwa lonse ulwa mu mulu na pano calo. 16Ndelomba Lesa ukuti ku maka yakwa Mupashi wakwe na ku bukankala bwa bucindami bwakwe mube abakosa mu mitima yenu. 17Ndelomba nokuti ku cisumino mwakwata, Kristu aleikala mu mitima yenu nokuti emo icitemwiko cishimpwe cibe icakosa nganshi. 18Epakuti imwe pamo na bamushilo bonse mumone ukuba na maka yakumfwikisha ubukulu, ubutali, ukusumbuka no kushika kwa citemwiko cakwa Kristu. 19Ee, muli nokwishiba icitemwiko cakwa Kristu nangu amano yonse teti yomfwe apo capela. Lyena elyo mukesushiwamo ne mibeele yakwa Lesa yonse.
20Natulelumba Lesa uo amaka yakwe yabomba muli ifwe, kabili kuti abomba ne ficilile pafyo twingalomba nangu pafyo twingatontonkanya. 21Kanshi inshita yonse mu lukuta na mukuba muli Kristu Yesu, Lesa nalelumbwa pe na pe! Ameni.