Yawe akalimuna umusumba wa Damasiko ne calo ca Israeli
1 Amashiwi ayasobelwe palwa musumba wa Damasiko ni aya. Yawe alisosele ati,
“Umusumba wa Damasiko ukawa, tawakabe musumba nakabili iyoo,
ukabafye umwina wa fitantala epela.
2Mu misumba ya ku Aroeli tamwakabe abantu.
Ikabafye ni ncende umo impaanga ne ŋombe shikalaliila,
takwakamoneke ne cakushitiinya.
3Takwakashale ilinga kuli Efulemu,
no bufumu bwa musumba wa Damasiko nabo bwine bukapwa.
Abena Siria abakashalapo bakaseebana nga bana bakwa Israeli.”
Yawe umwine wa fita nasosa.
4“Ubushiku bumo bwalaswa bufike,
ilyo ubucindami bwakwa Yakobo bukapwa,
no kwina kwakwe kukapwa, akashalafye nga pa kamuti.
5Cikaba nge bala ilyo batimpwilemo imitwe ya ŋanu,
no kutoolamo imisonso yaiko,
nge bala lya mwishika lya Refaimu,
ilyo basoloswetemo imisonso ya ŋanu.
6Mukashalafye abantu abampendwa abakapusukamo,
ngo muolifa uo bakuntileko ifitwalo fyonse,
no kushakofye ifitwalo fibili nangufye fitatu ifili pa kantongolilo,
nangufye ifitwalo fine atemwa fisano ifili ku misambo.”
Ee, Yawe Lesa wakwa Israeli nasosa.
7Ubo bushiku nga bwafika, elyo abantu bakapilibukila kuli Kabumba wabo, Lesa Wamushilo uwakwa Israeli. 8Ninshi nomba capwa baleka ukulasakamana ifibumbili fya malambo ifyo abene bakuula. Ninshi nomba basuulilapo ne fintu ifyo baipangila, ifili nge nceshi sha mulungu Ashera, ne fibumbili fine ifyakocelapo ububani. 9Ubo bushiku nga bwafika, ninshi imisumba yabo iyamaka yashala insansalila, kabili ninshi yaba ifibolya nge misumba iyo abena Hifi na bena Amoli bashile insansalila, ilyo bafulumwike abana bakwa Israeli.
10Mwe bena Israeli, mwalilaba kuli Lesa uwamupususha,
mwalifilwa ukwibukisha icilibwe cenu ico mufisamamo.
Eico nangu mwingalima imyangashi iyalelema,
nangu mwalimba imyangashi ya benafyalo,
11elyo ifyo mwalimba lelo, nangu fingapuuka
no kubalula iluba pa nshita ya lucelo,
awe teti mumonemo nelyo fimo ifyo mwingalobololamo.
Ifyakulobolola fikaba ifyafyefye,
kuti fyamuletelafye ubucushi no bubi ubushingapwa.
Yawe acimfya imishobo ya balwani
12Abantu ba mishobo iyamaka balebolokota,
balecita icongo kwati ni bemba,
kwati kupumana kwa matamba ayakalamba ayalulunkene.
13Nangu imitundu ya bantu ishile nailulunkana nga matamba,
nomba ilyo Lesa aikalipila yabwelelamo yaya ukutali pakufulumuka.
Yaululuka nge misungu iyili pa mpili,
yaululuka nge mpimbili ishasendwa kuli kankungwe.
14Pa nshita ya cungulo awe kwaba na kayofi!
Kutifye cilya bushilati buce, awe tepakumona muntu nelyo umo!
Efyo ciba ku bantu bonse abatapa icalo cesu,
Ecakakaniko ca bonse abesa mukutonaula.