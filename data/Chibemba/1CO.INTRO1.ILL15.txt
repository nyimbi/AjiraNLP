AMASHIWI YAKULONDOLOLA PALI UYU KALATA
Paulo ewaletele imipepele ya bena Kristu ku Kolinti (Imili 18:1-17). Kolinti wali umusumba ukalamba nganshi mu calo ca Bagiriki. Nomba ilyo afumineko kwashele kwaima amafya yamo yamo ayakumine ku cisumino ca bena Kristu. Paulo ali mu Efeso (Imili 19:1-10) ilyo kwaishile abena Kristu ukufuma ku Kolinti, abaletele Paulo kalata. Kanshi Paulo epakubalembela uyu kalata pakubafwilishako ukwansha ayo mafya.
Amafya Paulo alandapo muli uyu kalata ni aya. Ubwafya bwantanshi, kupusana kwa bena Kristu pa mulandu wa mifundile iyalekana lekana. Na bumbi ubwafya bwali bwa bulalelale. Mu musumba wa Kolinti mwali amatempele ayengi ne mipepele yalekana lekana umwali ubulalelale. Ici ecalengele Paulo alundepo no kulanda na pa milandu ya mu fyupo. Kabili mu Kolinti inama shimo isho baleshitisha mu fisankano shalefuma mu matempele, umo baleshituula ku tulubi. Eico Paulo alembele pa mulandu wa kulya ifyo batuula ku tulubi. Ubwafya bumbi, bwa mu mipepele ya mu lukuta. Eico alondolola pa mulandu wa mipepele ifyo ifwile ukuba mu lukuta elyo na palwa bupe bwakwa Mupashi Wamushilo. Muli ici cipande (13:1-13) emo Paulo alondolola pa mulandu wa citemwiko ifyo cacila ifintu fyonse. Ubwafya bwakulekelesha ni pa mulandu wa kushukuka kwa bafwa. Paulo alangile ukuti Kristu alishukuka, neci cifwile caba e citetekelo ca bena Kristu bonse.
(1) Ukupusana kwa bena Kristu.
(2) Ubulalelale.
(3) Imilandu ya mu fyupo.
(4) Ukulya ifyo batuula ku tulubi.
(5) Ubutungulushi mu bena Kristu.
(6) Ubupe bwakwa Mupashi Wamushilo.
(7) Ukushukuka kwa bafwa.
Imilandu yatantama ifi
Ukutendeka kwa kalata 1:1-9
Ukupusana kwa bena Kristu 1:10—4:21
Abena Kristu na bantu abashasumina Lesa 8:1—11:1
Ukupepa no butungulushi mu bena Kristu 11:2—14:40
Ukushukuka kwakwa Kristu no kwa bena Kristu 15:1-58
Umusangulo wakwafwako abena Kristu mu Yudeya 16:1-4
Amashiwi yakusondwelela kalata 16:5-24