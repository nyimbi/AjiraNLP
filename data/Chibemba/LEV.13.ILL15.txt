Amafunde ya malwele ya nkanda ayambukila
1Yawe aeba Mose na Aroni ati, 2“Umuntu umo nga alafimba, nangu akwata utupumba twalamufuluma pa mubili, nangu pa nkanda yakwe palasebeka ifiletwala ku fibashi ifyambukila, afwile aletwa kuli shimapepo Aroni nangufye kuli umo uwa mu bana bakwe abaume, uuli ni shimapepo. 3Shimapepo ali nokupima icilonda bwino bwino kuli uyu muntu. Nga asanga no kumona ukuti amapipi ayali pa cilonda nayabuuta, ne cilonda nacipitilila mu nkanda, ninshi bulwele bwankanda ubwambukila. Shimapepo nga apwa ukupima bwino bwino uyu muntu, ali nokusosa ukuti uyu muntu nakowela. 4Nga cakuti pa nkanda apalesebeka pabuuta nomba icilonda tacipitilile mu nkanda, na mapipi nayo ayalipo tayalwike ayabuuta, shimapepo ali nokutalusha uyu muntu umulwele ku babiye pa nshikufye cine lubali. 5Shimapepo kabili panuma ya nshiku cine lubali, ali nokumupima bwino bwino. Nga asanga ukuti ifilonda fya uyu muntu filifye umo fyabela, kabili tafilundulukile mu nkanda yakwe, ali nokumusunga ifi fine pa nshiku na shimbi cine lubali. 6Elyo kabili panuma ya nshiku na shimbi cine lubali, shimapepo ali nokumupima uyu muntu. Lelo nga asanga nalyo line ubulwele tabulundulwike nabucepa, lyena shimapepo ali nokusosa ukuti alifye bwino, takowela, tupumbafye twamufulwime. Uyu muntu afwile asamba ifyakufwala fyakwe, ninshi asangululwa. 7Nomba panuma yakwa shimapepo ilyo amweba ati nasangululwa, utupumba twafulwime twalalunduluka, afwile kabili aya kuli shimapepo. 8Shimapepo ali nokumupima bwino bwino nakabili. Nga cakuti asanga ubulwele nabulunduluka mu nkanda, shimapepo ali nokusosa ukuti uyu muntu nakowela. Ubulwele bwakwe bulambukila.
9“Ngo muntu umo alwala ubulwele ubwambukila ubwankanda, ali nokutwalwa kuli shimapepo. 10Shimapepo nao ali nokumupima bwino bwino. Nga asanga ukuti pa nkanda apafimbile napabuuta elyo na mapipi nayo nayabuuta, no kumona ukuti pali icilonda apafimbile, 11awe ubu bulwele bwankanda ubushiputuka, na shimapepo ali nokusosa ukuti uyu muntu nakowela. Kabili talingile no kumusunga eka pa nshiku shakulolela iyoo, pantu ninshi wena alikowela nakale.
12“Nga cakuti ubulwele bwakumana umubili onse, ukutendekela ku makasa ukufika na ku mutwe, shimapepo ali nokuya no kumuceceta nakabili. 13Nga asanga ukuti cine cine ubulwele nabukumana umubili onse, ninshi shimapepo ali nokusosa ukuti uyu muntu nasanguluka apo ubulwele tabuli bwa lwambu. Pa mulandu wakuti inkanda ya mubili wakwe onse nayaluka iyabuuta, kanshi nomba uyu muntu untu asanguluka. 14Nomba ilyo lyonse icilonda icipya capuka pa mubili wakwe, uyu muntu aba uwakowela. 15Kabili ilyo lyonse shimapepo amona ici cilonda icipya icamupuka, ali nokusosa ukuti uyu muntu nakowela. Pantu icilonda akwata camukowesha, kabili bulwele ubwambukila. 16Lelo ici cilonda icibishi nga cayaluka icabuuta, uyu muntu afwile aya kuli shimapepo kabili. 17Elyo shimapepo ali nokumuceceta bwino bwino. Nga amona icilonda cine cine cili icabuutuluka, shimapepo ali nokusosa ukuti uyu muntu nasanguluka. Tali nomba uwakowela iyoo.
18“Nga cakuti umuntu umo icipute capuka pa mubili wakwe no kupola capola, 19elyo apo pene apali icipute pafimba, no kubuutuluka pabuutuluka, nangu pakashikila no kubuuta paba no tupumba, uyu muntu ali nokuya kuli shimapepo. 20Shimapepo nao ali nokumuceceta. Nga asanga ukuti ubulwele bwalingila kale mu mubili no bupipi nabubuutuluka, shimapepo ali nokusosa ukuti uyu muntu nakowela. Ubulwele ubwa lwambu ubo akwete bufuminefye pantu pali icipute. 21Lelo nga cakuti ilyo shimapepo amuceceta, asanga tapali ubupipi ubwabuuta, kabili icilonda tacili icakashika lelo naceluka, lyena shimapepo ali nokumusunga eka mu cifulo pa nshiku cine lubali. 22Nomba nga cakuti ubulwele bwalalundulukilakofye, lyena shimapepo ali nokusosa ukuti uyu muntu nakowela. Ubulwele bwakwe bwa lwambu. 23Icilonda nga tacilundulwike no kukumana monse monse mu mubili, awe ninshi cibalafye ca cipute, na shimapepo ali nokusosa ukuti uyu muntu nasanguluka.
24“Nga cakuti umuntu umo apya umulilo, elyo apo apya pakashikila no kubuutulukila, nangu pabuutuluka no kutukuma, 25shimapepo ali nokuceceta uyu muntu. Nga asanga ukuti amapipi yalipo nayabuuta, kabili napatobonkela, lyena ninshi bulwele ubwambukila ebufumine apo acipya. Shimapepo ali nokusosa ukuti uyu muntu nakowela. Ubulwele akwete bwankanda ubwambukila. 26Nomba amapipi ayalipo nga tayali ayabuuta no kutobonkela nako tapatobonkele ne cilonda naco naceluka, lyena shimapepo ali nokusunga uyu muntu eka mu cifulo pa nshiku cine lubali. 27Panuma ya nshiku cine lubali, shimapepo ali nokuceceta uyu muntu. Nga amona ukuti ubulwele bwakwe bulesalangana mu mubili onse, shimapepo ali nokusosa ukuti uyu muntu nakowela. Ubulwele bwakwe ubu ubwankanda, bwa lwambu. 28Lelo, kwena icilonda nga cilifye umo cabela, no bulwele tabulundulwike lelo cabako bwino, kabili apacipya tapafimbile, lyena shimapepo ali nokusosa ukuti uyu muntu nasanguluka. Ico akwete, cibalafye ca cilonda icakupya ku mulilo.
29“Nga cakuti umwaume nangu umwanakashi ali ne cilonda mu mutwe, nangu ku kalefulefu, 30shimapepo ali nokuceceta ici cilonda. Nga camoneka ukuti apo apali ici cilonda napatobonkela, elyo no bupipi nabo buli ubwa mutuntula kabili ubwaswaluluka, shimapepo ali nokusosa ukuti uyu muntu nakowela. Ici ciseseya, kabili ca bulwele ubwambukila ubwa ku mutwe na ku kalefulefu. 31Lelo shimapepo ali nokuceceta ici cilonda, nga amona ifyo tacitobonkele no bupipi bwafiita tacikwete, lyena shimapepo ali nokubika uyu mulwele eka pa nshiku cine lubali. 32Na pa bushiku bwalenga cine lubali nga bwafika, shimapepo kabili ali nokuceceta ici cilonda. Nga ici ciseseya tacilundulwike no bupipi nabo tabusangwike ubwa mutuntula no kutobonkela nga tacitobonkele, 33uyu mulwele ninshi bali nokumubeya umushishifye onse ukushinguluka icilonda ukushafye pa cilonda peka. Elyo shimapepo ali nokusunga uyu mulwele eka pa nshiku na shimbi cine lubali. 34Kabili ishi nshiku nga shapwa, ali nokuceceta no kumona bwino bwino ici cilonda ifyo cili. Nga tacilundulwike no kutobonkela, lyena shimapepo ali nokusosa ukuti uyu mulwele nasanguluka. Kabili alingile nokusamba insalu shakwe no kusangululwa ninshi asanguluka. 35Nomba nga cakuti icilonda calunduluka ilyo naebwa kale ati, nasangululwa, 36ninshi shimapepo ali nokumuceceta nakabili. Icilonda nga cakuti calilundulukako, shimapepo tali nakubika amano kukumona imishishi ya mutuntula. Uyu muntu alikowelafye. 37Nga cakuti nalimo shimapepo amona ifyo icilonda tacilundulwike cilifye umo cabela, elyo no mushishi uwafiita naumenapo, ninshi icilonda nacipola. Nao wine umulwele ninshi asanguluka, elyo shimapepo ali nokusosa ukuti nomba uyu muntu nasanguluka.
38“Ngo mwaume napamo umwanakashi akwata ubulwele bwa cisongo pa mubili wakwe, 39shimapepo alingile ukumuceceta bwino bwino. Nga amona ukuti ifibala fili eyefilyako mukubuutulukila, ubu bulwele ninshi tabulaba na busanso, tupumbafye etulemutumba pa mubili. Uyu muntu, untu wasangululwa.
40“Ngo muntu umushishi wapwa ukunukuka ukushinguluka umutwe wakwe, ashala ne pala, ninshi untu wasangululwa. 41Nga cakuti umushishi waseseka lwa ku mpumi eko ili ipala lyabelafye, nalyo line ninshi untu wasangululwa. 42Lelo nga cakuti uyu umuntu pepala palemoneka icilonda icakashikila no kubuutuluka nangu ni pa mpumi pene, awe ninshi ali no bulwele ubwa lwambu ubwa fibashi. 43Shimapepo ali nokumuceceta uyu muntu. Kabili nga amona ukuti icilonda icifimbile mu mutwe wakwe nangu pa mpumi cili icakashikila no kubuutuluka nga ca bulwele bwambukila ubwankanda, 44uyu muntu mulwele, kabili untu wakowela. Shimapepo ali nokusosa ukuti uyu muntu nakowela, pantu mu mutwe wakwe muli ifilonda.
45“Umuntu uulwele ubu bulwele ubwambukila wena ali nokufwalafye insalu ishalepauka. Imishishi yakwe mu mutwe taili nakusakulwa, ali nokufimba pa kanwa no kulapunda ati, ‘Uushasangululwa! Uushasangululwa!’ 46Uyu muntu ali nokuba uushasangululwa mpakafye apo ubulwele bwakwe bukapolela. Kabili ali nokwikalafye ku nse ya nkambi.”
Amafunde ya pa nsalu apali amalwele ayambukila
47“Nga cakuti insalu isho umulwele afwala shili ishakowela no kufufuma, nangu shibe sha butonge, nangu shibe ishatelela, 48yonse insalu iyapikulwa nangu ibe iyabilwa no kutelela bwino nangufye ya butonge, yonse impapa iyanyukwa bwino, nangufye icili conse icapangilwa ne mpapa, 49nga cakuti icisemba mu fyakufwala, nangufye ni mpapa, nangufye icapikulwa, nangufye icabilwa bwino no kutelela, nangufye conse icapangilwa ne mpapa, icili icakatapa katapa nangu ukukashikila, ala ninshi ubulwele ubu bwankanda, bulingile ukulanga shimapepo. 50Shimapepo ali nokuceceta no kumona ifyo cifufwime no kucifumya pa fibiye ukucibika ceka pa nshiku cine lubali. 51Ubushiku bwa cine lubali nga bwafika, ali nokuciceceta, nga amona ukuti ukufufuma kucili kuletwalilila ku fyakufwala, nangu ku capikulwa no kubilwa bwino, icampapa, nangufye icibomfeshiwa mu nshila shimbi, awe ici cintu cena bonaushi bwa kufufuma kwa bulwele bwambukila. Ici cipe cena cintu cakowela. 52Kanshi shimapepo afwile ukucocafye ici cakufwala, nangufye conse icapikulwa no kubilwa bwino, conse ica butonge icatelela, ica mpapa yanyukwa bwino, lelo caba icakowela pa mulandu wakufufuma, cena cifwilefye ukocewa.
53“Nomba nga cakuti shimapepo aceceta ici cintu, asanga ukufufuma takupitilile ku fyakufwala, nangu ku cilifye conse icapikulwa no kubilwa nangu ni mpapa iyanyukwa, 54shimapepo ali nokupeela icipope cakuti ici cintu icakowela cifwile ukucapwa no kucisunga ceka pa nshiku cine lubali. 55Elyo panuma ya nshiku cine lubali, ali nokuciceceta. Nga asanga ukuti ukufufuma takwalwike mu mimonekele, nelyo tacipitilile mukufufuma, nalyo line cicili icakowela. Coceni no mulilo, nangufye ulubali lumo elufufwime nelyo cisempe ku lubali lubiye. 56Lelo nga ilyo shimapepo aceceta ici cintu, asanga ukuti ukufufuma takutwalilile panuma yakusamba ici cipe, lyena ali nokulepulapo ici citatilo pa cakufwala cakwe, nangu ni pa mpapa yanyukwa nangufye ni pa cintu conse icapikulwa no kubilwa bwino. 57Nomba nga cakuti ukufufuma kwa cakufwala kwayamba nakabili, nangu ni ku fyapikulwa bwino no kubilwa, nangu cipe ca mpapa iyanyukwa, elyo nafyo fine fyatampa ukutwalilila ukufufuma, awe fyonse fyakocafye mu mulilo. 58Icakufwala, insalu shapikulwa ne shabilwa bwino nangufye cipe ca mpapa iyanyukwa, ico bacapile no kufufuma nakupwa, nakabili fifwile ukubwekeshapo ukuficapa, lyena ninshi fyasangululwa.”
59Kanshi aya e mafunde yakukonka pa mulandu wa fyakufwala nga fyalafufuma. Nangufye cibe cakufwala capikulwa na masako, nangu insalu iyatelela bwino bwino nga nafikwata ifisemba fyakufufuma nangu ku cipe conse icapangilwa ne mpapa iyanyukwa, fibe fintu fyasangululwa nangufye ifyakowela.