Mikitamu wakwa Davidi.
1Unsungilile we Lesa wandi,
pantu ni muli iwe mfisama.
2Ndalanda kuli Yawe nati,
“Niwefye Imfumu yandi,
nshamonako umbi uwingampaala ukucila pali iwe.”
3Yangu ifyo bacindama abamushilo abali mu calo,
balanenga ukucankwa.
4Lelo ishamo likafulilako kuli abo abakonkelela imilungu imbi,
ine tekuti ntulekele umulopa we lambo,
nshakatale numbula no tumashina twatuko mu kanwa kandi.
5We Yawe niwe cuma candi, kabili ulukombo lwandi,
kabili niwe we usunga umutende wandi.
6Umupaka wandi ushinta mu fifulo fyansansa,
ne cuma napeelwa cintu cacindama nganshi.
7Nakulapaala Yawe na matotelo pakumpanda amano,
na pa nshita ya bushiku alanenga ukwiluka.
8 Inshita shonse ntangisha Yawe pa ntanshi yandi,
pantu lyonse aba mu pepi no kuboko kwandi ukwa ku kulyo,
takuli icingantelentensha.
9Eico umutima wandi uli ne nsansa,
no lulimi luleyanga,
no mubili wandi wikele mu mutelelwe.
10 Pantu we Yawe tawakaleke umweo wandi ukushala mu calo ca bafwa,
Tawakaleke nokuti Uwamushilo obe akabole.
11Walinangilila inshila iyitwala ku mweo,
no kuba ne nsansa ishishaifulila pa cinso cobe,
no kusansamuka ukwa pe na pe ku kuboko kobe ukwa ku kulyo.