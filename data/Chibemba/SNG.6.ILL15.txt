Inshindishi
1Iwe we wacila abanakashi bonse kukuyemba,
bushe ni kwi uko umutemwikwa obe ele?
Ni nshila nshi iyo umutemwikwa obe elemo
pakuti tukwafweko ukumufwaya?
Nabwinga
2Umutemwikwa wandi ele kwibala lyakwe,
ku cilime cakwe ukwalimwa imiti iyinunka ubusaka,
Alelya mwibala lyakwe,
kabili alesabamo na maluba aya mu manika.
3Ine ndi wa mutemwikwa wandi,
no mutemwikwa wandi ala nao wandifye.
Alitemwa ukulya mu maluba aya mu manika.
Ulwimbo lwacisano
Shibwinga
4Ala uli musuma we mutemwikwa wandi,
ala iwe wayemba ngo musumba wa Tirisa,
wawama ngo musumba wa Yerusalemu
Ala ulansungusha kwati mulalo wa bashilika abali ne mendela shabo umo umo.
5Leka ukundolekesha,
pantu amenso yobe yalanenga ukupomponteka.
Umushishi obe nao uwatelela,
kwati libumba lya mbushi ishiletentemuka ulupili lwa Gileadi.
6Ameno yobe yabuuta tuutu ngo mukuni wa mpaanga ishikota
isho basamba nombaline.
Yonsefye yalikumanina, yabili yabili nga bampundu
tapaba nelyo limo ilyabulilapo iyoo.
7Insensematwi shobe nasho shalingana bwino,
kwati fipandwa fya mateke mu citambala cobe icakufimbana ku menso.
8Banamfumu abasano baba amakumi mutanda (60),
abakashi abashaupilwe mu bwinga nabo amakumi cine konse konse (80),
banacisungu bena tebakupenda,
9lelo inkunda yandi, uwapwililika wandi, ena abafye umo mpo.
Nao nyina amufyalafye umo mpo,
kabili nao nyina amutemwa icibi.
Abakashana bambi bonse balamutamba no kulamutasha alishuka,
banamfumu abasano kumo na bakashi abashaupilwe mu bwinga balamulumbanya abati,
10“Nani ulya alemoneka nge mibengelele ya pa macaca,
uwayemba ngo mweshi, uwabengeshima nga kasuba,
uwatusungusha kwati mulalo wa bashilika abali ne mendela shabo umo umo?”
11Ine naya kwibala lya miti ya fitwalo,
kukumona ifyo imiti ilekula ku lulamba lwa kamana,
kukumona imyangashi nga naipuka,
na mateke nayo nga nayabalula.
12Ukwabula ukwenekela, ukukabila kwandi kwambika mu maceleta ya bufumu bwa bantu bandi.
Inshindishi
13Bwela, bwela iwe we mukashana, we mwina Shulamu.
Bwela, shibweluluka uleke tulekutamba!
Shibwinga
Nga cinshi ico mulefwaila ukulatamba umukashana umwina Shulamu,
pa nshita alecinda pakati ka mitande ibili iya bantu abalecinda?