Amapaalo yaba mukubeela Lesa
1“Tecakwesha ukulapanga utulubi, nangu ukwimika icintu conse ukuba icimpashanya, nangu ukusangula ilibwe ukuba ilyamushilo. Kabili tecakwesha ukwimika ilibwe ilyabaswa bwino mu calo cenu no kulifukamina mukulipepa. Nine Yawe Lesa wenu.
2“Mulebaka Amasabata yandi, kabili mulecindika icifulo candi icamushilo. Nine Yawe.
3“Nga mwalakonka amafunde yandi no kulabeela ifipope fyandi, 4ine nkalamutumina imfula pa nshita iyalinga no kuleka umushili ukakwate ifisabo fisuma ne miti ikaletwala ifisabo ifisuma. 5Ukusokola kwenu ukwa ŋanu kuli nokutwalilila mpaka inshita yakusombola umwangashi, nako ukusombola kwa mwanganshi kuli nokutwalilila mpaka ilyo mukatampa ukubyala amabala yenu. Elyo mukalalya icilyo conse mukalafwaya ukulya, no kwikala umutelelwe mu calo cenu.
6“Ine, ne Yawe nkaleka mukaleikala umutende mu calo cenu, kabili mukalasendama utulo ukwabula ico mukalatiina. Ine nkafumya shonse inama ishabipa mu calo cenu, kabili tamwakatale amuba ubulwi. 7Imwe mukalafulumuna abalwani benu, kabili mukalabepaya no kubacimfya. 8Basano muli imwe bakafulumuna abali umwanda umo (100). Abali umwanda umo (100) bakafulumuna abali imyanda ikumi limo (1,000). Elyo abalwani benu mukalabepaya no kubacimfya.
9“Ine nkamutulanyako ku balwani benu no kumulenga ukuti mukasandane no kufula mu mpendwa. Kabili ine nkabaka icipangano candi na imwe. 10Mukalalya ifilyo mwatutile umwaka wapita ilyo mukalafitutulula mu matala yenu no kusha incende ya busomboshi ubupya. 11Elyo nkabika ne cifulo candi pakati kenu, kabili nshakamutendwe nakalya. 12Lyonse nkalaba na imwe no kuba Lesa wenu, na imwe mukaba abantu bandi. 13Nine Yawe Lesa wenu uwamufumishe mu calo ca Egupto pakuti mwiba abasha nakabili ku bena Egupto. Nine naputawile ifikakilo fya makoli ya busha bwenu no kulenga ukuti muleyendelafye.
Ukukanda kwa abashibeela
(Amafunde 28:15-68)
14“Nomba nga cakuti mwakaana ukumbeela no kukonka amafunde yandi yonse aya namukonkomesha, 15elyo nga cakuti mwakaana no kunakila amafunde yandi, mwasuula ne fyebo pamo ne fipope fyandi no konaula icipangano candi, 16lyena ine nkacita ifi kuli imwe. Nkamuponesha amasakamika ayakumupulikisha, amalwele ayabipisha, impepo iyakumupofwisha amenso no kumulenga ukondoloka mpaka imfwa. Fyonse ifyo mukalabyala mu mushili mukalaicushafye, pantu abalwani benu ebakafilya. 17Nkamwalukila pakuti abalwani benu bakamucimfye. Abamupata ebakalamuteeka. Kabili mukalaibutukilafye nangu tapali nelyo umo uulemubutusha.
18“Nga cakuti na panuma yakucita ifi fyonse tamunakile, lyena ndi nokumukanda pa bubifi bwenu pa miku ukucila cine lubali. 19Ine, ne Yawe nkamupwisha icilumba. Kabili nkalenga umulu ukuba kwati cela, no mushili nao ukukosa ngo mukuba kukuuma. 20Amaka mukalabomfya mu milimo yenu yakaba yakuicushafye, pantu umushili wenu tawakatale aumesha ifisabo fyauko, nangufye ifimiti fya mu mpanga tafyakatwale.
21“Nalyo line imwe nga mwatwalililafye ukutalama no kukanaumfwa, ndi nokulundapo na fimbi ifikuko imiku cine lubali ukucilapo ukulingana no bubifi bwenu. 22Nkatuma ifiswango fya mpanga ukumwimina, ifili nokwisa ipaya abana benu elyo nokonaula ifitekwa fyenu. Fili nokulenga ukuti mukacepe mu mpendwa icakuti ne misebo yenu tamwakabe bakupitamo.
23“Nalyo line ifi fyonse nga tafimwalulwile, lelo mwatwalililafye mukuntalamina, 24na ine wine nomba ndi nokumutalamina, nkamwalukila no kumukanda pa bubifi bwenu imiku cine lubali ukucilapo. 25Kabili nkaleta pali imwe ulupanga ulwacilandushi pa mulandu wakonaula icipangano candi. Elyo nga mukalabutukila mu misumba yenu kukupusuka, namo mwine nkamutumina ifikuko no kumuposa mu minwe ya balwani. 26Ilyo ndi nokucefyako impendwa ya mikate mulya, banamayo ikumi limo bakabomfya ibuku limo pakupanga umukate. Bakalamupimina umukate wakupoka pakuti nga mwalya tamwikwite.
27“Nalyo line ine nga nacita ifi fyonse tamuŋumfwile, lelo mwatwalililafye ukuntalamina, 28lyena nkamutalamina kabili nkamukanda pa bubifi bwenu pa miku cine lubali ukucilapo. 29Mukaba ne cipowe icikalamba icakuti mukalelya imibili ya bana benu abaume ne mibili ya bana benu abanakashi. 30Ndi nokonaula incende shenu ishakupepelamo isho mwacindamika no kubongolola ifibumbili fya malambo fyenu ifyakufutumwinapo ububani. Nkatulika ifitumbi fyenu pa mulu wa tulubi twenu utushipema, kabili nkamusuula. 31Nkalenga imisumba yenu ukuba ifibolya no konaula ififulo fyenu ifyamushilo, kabili nshakatale mpokelela icena canunka ubusaka ica mituulo yenu. 32Nkonaula icalo cenu, icakuti abalwani benu abakesa ikalamo bakalepapafye. 33Ine nkamulenga ukusalanganina mu mishobo iyalekana lekana. Kabili nkaleta pali imwe ulupanga no kumulimuna bonse. Icalo cenu cikonaulwa, ne misumba yenu yonse ili nokusangulwa ifibolya. 34Elyo lyena icalo cikashala cilesekela mu Masabata imyaka yonse mu nshita cikashala icatalalilwa, ilyo na imwe mukaba mu calo ca balwani benu. Ili elyo icalo cikekala no kubaka Amasabata yaciko. 35Pantu pa nshita yonse ilyo icalo cikatalalilwa, cikatuusha mu Masabata mu musango tacatalile acituusha ilyo mwaikelemo.
36“Bonse abakashalapo aba muli imwe, nkabalenga ukuba no mwenso mu mitima yabo ilyo bali mu calo ca balwani babo, icakuti nga baumfwafye umwela waponya ibula ku cimuti, balaibutukilafye. Bali nokubutuka kwati bantu bapusuka ku lupanga. Kabili bali nokulaiwilafye nangu tapali muntu nelyo umo uulebatamfya. 37Bakalainyantaulafye no kuipununa kwati balefulumuka ku lupanga, nangu tapali uulebabutusha. Eico pali iyi nshita mukafilwa no kulwisha abalwani benu. 38Ala kwena, mukalobelelafye pakati ka mishobo. Mu calo ca balwani benu emo mukalobelela, no kushiikwa. 39Pali imwe abakapusunsukako mu calo ca balwani benu bakaloba pa mulandu wa bubifi bwabo na pa mulandu wa bubifi bwa bashibo.
40 “Lelo nga cakuti bakayebelela no kupapata pa bubifi bwabo, na pa bubifi bwa bashibo ubo bacitile ubwa kunsangukila no kuntalamina, 41icalengele na ine mbatalamine no kubatuma mu calo ca balwani babo, nga cakuti bayalula imitima yabo no kubwelulukila kuli ine no kufuta pa bubifi bwabo, 42awe na ine lyena nkebukisha icipangano candi ico nacitile kuli Yakobo, Isaki na Abrahamu. Kabili ndi nokwibukisha ne calo cenu cine. 43Icalo cena cili nokushala pakuti cikasekele Amasabata pantu cikaba amatololo. Bali nokukandwa pa mulandu wakusangukila amafunde yandi ne Yawe, pamo pene no kusuula ifipope fyandi. 44Lelo nangu cibe ifyo fine, ilyo aba bantu bacili mu calo ca balwani babo nshakabalekeleshe iyoo, nangufye ukubonaula umupwilapo, ninshi naonaula icipangano candi ico napangene nabo. Nine Yawe Lesa wabo. 45Kabili pa mulandu wabo wine, ndi nokwibukisha ne cipangano nacitile kuli bashibo, abo nafumishe mu calo ca Egupto pa cinso ca mishobo, pakuti mbe Lesa wabo. Nine Yawe.”
46Kanshi aya e mafunde, ifipope kabili ne fikomo ifyo Yawe abikile pakati kakwe na bena Israeli ukupitila muli Mose ku lupili lwa Sinai.