Umupika uwandalawa
1Mu mwaka walengele pabula, pa bushiku ubwalenga ikumi mu mweshi we kumi ishiwi lyakwa Yawe lyaishile kuli ine aliti, 2“We mwana wa muntu, lemba ifi pa bushiku bwa lelo, ni pali buno bushiku epo imfumu ya ku Babiloni iletampa ukutebelela Yerusalemu. 3Eba ulu uluko lusangu ili pinda utile, ifi efyasosa Imfumu Yawe ati,
“‘Tekapo umupika pa mulilo,
witilemo na menshi.
4Ubikemo imipusa ya nama,
ifiputulwa filya ifyawamisha, ifya kuulu no kuboko.
Wisushe inongo na mafupa ayasalwa.
5Ubuulepo pa fitekwa iyatuulukisha.
Uninkulepo no mulilo,
uleke umupika ulebilauka,
ne mipusa na mafupa nafyo filebilaukila kumo.’
6“Kanshi ifi efyo Imfumu Yawe asosa ati, ‘Washama we musumba uusumya umulopa. Umusumba uuli ngo mupika wa ndalawa uushatala aukuuswa. Mupungulemo inama shonse, ukwabula ukushamo nelyo imo. 7Mwali ubupondo mu musumba uwakusumya umulopa. Umulopa tawalekonkolokela pa mushili apakuti ulukungu lwaushika iyoo, walekonkolokela pa mwalala we bwe. 8Na ine wine epo ngulekele ube, pakuti ulemoneka, kukwimya icipyu candi pakulandwilapo mu bukali.’
9“Kanshi ifi efyasosa Imfumu Yawe ati,
“‘Washama we musumba we usumya umulopa.
Na ine ndetulumanika umwina wa nkuni uukalamba.
10Kanshi leteni inkuni na shimbi.
Shitulumane elyo mukoshe umulilo.
Ipika bwino inama,
ubikemo ne fya cena cisuma
uleke na mafupa yapye.
11Ale nomba tekapo umupika weka weka pa musolilo,
uleke upye, ukashike na cee.
Elyo indalawa shauko shalasunguluka,
no mupika ulebafye nomba uwakushika.
12Nomba nacifilikwa, pantu indalawa tashapwile shonse iyoo, nangu yatekelwe pa mulilo. 13Iwe imisango yobe iyabupusaushi yalikukowesha. Nangu ine njesha ukukuwamya, awe ushalafye umo wakowelela. Ukawamishiwafye ilyo ukomfwa apapela icipyu candi.’ 14Ine ne Yawe nalanda ukuti, ‘Inshita naifika iyakuti ncitepo cimo. Nshalekepofye iyoo, kabili nshalanguluke nangu ukumfwa uluse nakalya. Ndekukanda pafyo iwe ucita na pa mibeele yobe.’ Efyasosa Imfumu Yawe.”
Muka Esekieli afwa
15Ishiwi lyakwa Yawe lyaishile kuli ine aliti, 16“We mwana wa muntu, ine ndekupumikisha pakusenda umuntu uo watemwisha nganshi. Kanshi iwe tecakwesha kuilishanyapo, nangu ukupumapo umusowa, nangu ukulukushapo icilamba. 17Wileka bomfweko uko uleshinshimukila. Wifuula ne cimo ku mutwe, kabili wifuula nsapato shobe pakulanga ukuti uli ne cililo. Wifimba na pa kanwa, kabili wiesha kulya icakulya ico abantu balya pa cililo.”
18Kanshi na ine ulucelocelo nalandile ku bantu, awe na cine icungulo umukashi wandi afwa no kufwa. Ulucelo ulwakonkelepo nacitilafye umo naebelwe. 19Elyo abantu banjipusha abati, “Bushe tekuti utulondolwele umo ifi fintu filolele kuli ifwe?”
20Kanshi na ine epakubasuka nati, “Ishiwi lyakwa Yawe lyacisa kuli ine aliti, 21‘Landa ku ba ŋanda yakwa Israeli utile, ifi efyasosa Imfumu Yawe ifyakuti, ine nalaswa nkoweshe icifulo candi icamushilo, ishintililo lyenu ilyo mutakishishamo, ilimulenga ukusansamuka pakuimona, kabili ukufuluka kwa mitima yenu. Abana benu abaume na banakashi abashala mu Yerusalemu, bakafwa ku nkondo. 22Elyo nemwe mukacita ngefi fine ine ncitile. Tamwakafimbe na pa kanwa, kabili tamwakalye cakulya cilya mulya pa cililo. 23Tamwakafuule ne cimo ku mitwe yenu, kabili tamwakafuule nsapato shenu, tamwakaleshinshimukila, nangufye ukupumapo imisowa. Mukondelapo palwa kubifya kwenu, no kulilishika kukaba pakati kenu. 24Esekieli akaba icilangililo kuli imwe, mukacitile ngomo mwine acitile. Ilyo ifi fintu fikacitika, elyo mukashininkisha ukuti kanshi nine Mfumu Yawe.’”
25Kabili epakunjeba ati, “We mwana wa muntu, ine nkabapoka iŋanda yandi iyo bashintililamo kabili iyo basansamukilamo ilyo baleitamba no kulaipempula. Kabili nkabapoka na bana babo abaume na banakashi. 26Ubushiku nkacita ifyo, nga pakapusunsukapo umo, uyo wine ninshi eukesa mushimikila umulandu. 27Iwe ukalanda neyo ine mbutushi, elyo ukutula pali ubo bwine bushiku nobe tawakatale auba cibulu nakabili. Kanshi iwe ukaba icishibilo, ni kuli iwe bakamwena no kwishibila ukuti kanshi ine nine Yawe.”