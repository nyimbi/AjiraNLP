Kalata ku lukuta lwa mu Efeso
1“Lembela malaika wa lukuta lwa mu Efeso ukuti,
“Aya e mashiwi yafuma ku waikata intanda cine lubali mu cisansa cakwe ica ku kulyo, kabili uwendauka pakati ka fyakutekapo ifisaniko cine lubali ifyapangwa na golide. 2Ine nalishiba imilimo wabomba. Nalishiba ifyo wabombesha nganshi nefyo washipikisha. Nalishiba ukuti taufwaya abantu babi nelyo panono. Nalishiba nokuti walyesha abantu abaleitunga ukuba abasole kanshi ninshi tefyo baba, no kusanga walisanga ukuti babepafye. 3Iwe ulashipikisha, kabili ulacula pa mulandu wa ine ukwabula no kunenuka. 4Lelo ninkwatapo ico ndeilishanya pali iwe. Iwe nomba tawantemwa nga filya wantemenwe pakutampa. 5Tontonkanya ifyo wali kale ilyo wali taulanenuka. Kanshi lapila no kupilibuka, ulecita nefyo walecita pakutampa. Ukumfwa nga taulapile no kupilibuka, nkesa kuli iwe, nkafumye pa ncende yaciko icakutekapo icisaniko cobe. 6Lelo icinsansamushako kuli iwe nico walipata ificita abena Nikola ifyo na ine napata.
7 “Uuli na matwi, kanshi nakutike kufyo Mupashi alesosa ku nkuta! Kuli uyo uwacimfya, nkamupeela insambu shakulyako ifitwalo fya muti upeela umweo uwaba mu Cifulo Cansansa.
Kalata ku lukuta lwa mu Simina
8 “Lembela malaika wa lukuta lwa mu Simina ukuti,
“Aya e mashiwi yafuma ku Wayambilako, kabili Wakupelekeshako uwafwile kabili nomba aba umumi. 9Nalishiba amacushi yobe. Nalishiba nokuti uli mupina, lelo uli mukankala. Nalishiba ifyo abantu bakubepesha abatila tuli Bayuda, lelo tabali Bayuda iyoo, cilonganinofye cakwa Satana. 10Witiina ifintu walaswa uculeko. Mona! Ciwa akakwesha, akaposa bamo pali imwe mu cifungo, mukaculamo inshiku ikumi limo. Nangu cakuti kumwipaya, mulecetekela muli ine. Elyo na ine nkamupeela icilambu camweo icacindama.
11“Uuli na matwi, kanshi nakutike kufyo Mupashi alesosa ku nkuta!
“Kuli uyo uwacimfya, takacule bucushi bwakufwa umuku wabubili.”
Kalata ku lukuta lwa mu Pegamo
12“Lembela malaika wa lukuta lwa mu Pegamo ukuti,
“Aya e mashiwi yafuma ku wakwata ulupanga ulwatwa kubili. 13Nalishiba ukuti uko wikala eko Satana akwata icipuna cakwe. Lelo iwe washintilila kuli ine, tawalufya cisumino muli ine, nangufye ni mu nshiku shakwa Antipasi uwanjiminine bukambone bwacishinka ilyo bamwipaile uko kwine ku cifulo cakwa Satana. 14Lelo kwena ninkwata ifintu fimo ifyakuilishanyapo pali iwe. Uli na bamo uko kwine abalekonka ifyafunda Balamu. Balamu afundile Balaki ifyakutwala abena Israeli mukubifya mukubasembeleka ukulya ifyakulya baletuula ku tulubi na mukucita ubulalelale. 15Kabili uko kwine naukwata abantu bamo muli iwe abalekonka ififunda abena Nikola. 16Kanshi lapila no kupilibuka! Nga taulapile no kupilibuka, nkesafye bwangu kuli iwe no kwisa lwisha abo bantu no lupanga ulufuma mu kanwa kandi.
17 “Uuli na matwi, kanshi nakutike kufyo Mupashi alesosa ku nkuta!
“Kuli uyo uwacimfya, nkamupeela mana uo bafisa. Elyo kabili nkamupeela ne libwe ilyabuuta apalembwa ne shina ilipya ilyo umuntu nelyo umo ashaishiba, kanofye uyo wine uwalipokelela.”
Kalata ku lukuta lwa mu Tiyatila
18“Lembela malaika wa lukuta lwa mu Tiyatila ukuti,
“Aya e mashiwi yafuma kuli Mwana Lesa, uo amenso yakwe yabeka kwati lubingu lwa mulilo, na makasa yakwe yabengeshima kwati mukuba uwakuuswa bwino bwino. 19Nalishiba ifyo ucita. Nalishiba icitemwiko cobe, icisumino cobe, ifyo waba no mutima wakutumika, elyo no mutekatima obe. Nalishiba nokuti pali nomba ulebombesha ukucila ifyo walebomba pakutampa. 20Lelo ninkwatapo ico ndeilishanya pali iwe. Iwe tawacitapo nelyo cimo pali uyo mwanakashi Yesebele. Uyo mwanakashi aita ukuti ni kasesema. Ifyo alefunda filelenga abasha bandi ukuwila mukucita ubulalelale na mukulyako ifyakulya batuula ku tulubi. 21Nalimupeela inshita yakulapila no kupilibuka. Lelo tafwaya kulapila pa bulalelale bwakwe. 22Eico kanshi nkamulenga ukuti alwale, elyo nabo bonse ababembuka nankwe bakacula icibi. Efyo nkacita nga cakuti tabalapile no kupilibuka pa fibi balecita nankwe. 23Nkepaya abana bakwe ku cinkunka. Elyo ne nkuta shonse shikeshiba ukuti nine naishiba bwino ifyaba mu mitima yenu nefyo mutontonkanya. Ine nkalipila umuntu onse ukulingana nefyo acita.
24“Lelo imwe bonse mwe bashala, mweba mu Tiyatila mwe bashakonka ifyo Yesebele afunda, imwe tamwasambililako ifyo batila, ‘e nkaama ine ine iyakwa Satana.’ Kanshi ine kwena nshilemulundilapo amafunde na yambi ayakumusakamika. 25Lelo imwe mwikatishefye ifyo mwafundwa mpaka nkese. 26Kuli uyo uwacimfya, atwalilila no kucita ifyo mfwaya mpaka na ku mpela, nkamupeela amaka yakuteeka imishobo yonse.
27 ‘Akabateeka ne nkonto ya cela mu minwe. Akabatobaula nge fipe fye bumba.’
Ayo yene e maka napokelele kuli Tata. 28Kabili nkamupeela no lutanda lwa lucelo.
29“Uuli na matwi, kanshi nakutike kufyo Mupashi alesosa ku nkuta.