Kalinda wa bantu
(Esekieli 3:16-21)
1Ishiwi lyakwa Yawe lyaishile kuli ine aliti, 2“We mwana wa muntu, eba abantu bobe ukuti ilyo ine nkemya inkondo muli cino calo, na bantu ba ico calo balasalapo umuntu wabo umo pakuti eo abe kalinda wabo, 3uyo kalinda nga amona uko abalwani balepalama, alisha ipenga pakucenjeshako abantu bonse. 4Lelo umutu umo nga taposeleko mano nangu omfwile ipenga, ninshi ena umulopa wakwe ukaba pa mutwe wakwe abalwani nga baisa mwipaya. 5Ninshi ukufwa kwakwe kwakuiletelelafye umwine ku mufulo wakwe, pa mulandu wakukanasakamana ipenga kufyo balemucenjeshako. Pantu akwata amano, nga kuti afulumuka no kupusuka. 6Nomba kalinda nga amona abalwani uko baleisa, akaana ukuti alishe ipenga pakucenjeshako abantu, ninshi kuti abalwani baisa bapumikisha balofya no bumi bwa umo. Kwena uyu muntu akafwila pa bubifi bwakwe, lelo ni kalinda eo ine nkapeela umulandu, no mulopa wakwe ukaba pa mutwe wakwa kalinda.
7“Kanshi iwe we mwana wa muntu, ine nomba nakucita kalinda wa ba ŋanda yakwa Israeli. Niwe wakulabacenjeshako ifyo ine nakulakweba. 8Ine nga napingwilapo umubi umo ukufwa, elyo nobe taumusokeleko pakuti alule imisango yakwe, ninshi uyo mubi akafwila pa bubi bwakwe, lelo kwena niwe nkapeelelapo umulandu pa mfwa yakwe. 9Nomba iwe nga wasoka umuntu mubi, elyo ena akaana ukuleka ukubifya, ninshi akafwilapo pa bubifi bwakwe, lelo iwe ukapususha ubumi bobe.”
Umuntu onse akailubulwila umwine pafyo acita
(Esekieli 18:2-32)
10“We mwana wa muntu, eba aba ŋanda yakwa Israeli ukuti imwe mulasosa amuti, ‘Ifwe, awe twalifinininwa na bumpulamafunde bwesu ne fyabubifi ifyo twacita. Natuya tulepwilapo pa mulandu wafiko, bushe kuti twaikala shani abomi?’ 11Bebe ukuti napalifye ine ne Mfumu Yawe Umumi ndeti, ‘Ala ine tacinsansamusha ukumona umuntu umubi uko alefwa. Ine nalitemwapo ukumona umuntu umubi uko aleleka ukubifya, pakuti aleikala umumi. Kanshi imwe mwe ba ŋanda yakwa Israeli lekeni imisango yenu iyibi, ala lekeni. Nga mulandu nshi mufwaila ukufwa mwe ba ŋanda yakwa Israeli?’
12“We mwana wa muntu, kanshi nomba eba abantu bobe ukuti umuntu umololoke nga abifya, ninshi filya ifisuma ifyo alecita kale tafyakamupusushe iyoo. Umuntu umubi nga aleka ukubifya, ninshi ububi bwakwe ubwakale tabwakamuletelele iyoo. Nao muntu umololoke nga abifya, awe ninshi takaleikala mumi nakalya. 13Ine nga nalaya ukupeela umuntu mololoke umo ubumi, nomba nao kabili alatetekela ubololoke bwakwe, elyo alabifya kabili, awe ine ninshi pa fisuma fyakwe ifyakale nshakebukishepo nelyo cimo. Akafwilafye pa bubi bwakwe. 14Nomba ine nga nasoka umubi ukuti ulefwa, nao aleka ukubifya, alacita ifisuma kabili ifyalungama, 15kanshi ntilefye, abwesha ifikatila mulandu pafyo akongweseshe, abwesha nefyo aibile, emukuti uyo muntu nga aleka ukubifya, alakonka ne fipope ifileta ubumi, ala ninshi takafwe iyoo, akalaikalafye umumi. 16Ine nkamubelelako uluse ku fibi fyakwe fyonse ifyo acitile kale. Akalaikala umumi ku kuwamya kwakwe na ku kulungika kwakwe.
17“Lelo abekalacalo banobe balasosa ukuti, ‘Ifyo Yawe acita, awe tafyalolamo.’ Ala nakalyafye, misangofye yabo eishalolamo. 18Umuntu umololoke nga aleka ukuwamya, atampa no kulabifya, ninshi akafwilapo. 19Umuntu mubi nao nga aleka ukubifya kwakwe, alawamya no kulalungika, ninshi uyo muntu akapusuka. 20Lelo imwe mwe ba ŋanda yakwa Israeli mulesosa ukuti ifyo ncita ine ne Yawe Lesa tafyalolamo, mwa? Ala bonsefye imwe ine nkamupingula cila umo ukulingana nefyo mucita.”
Umusumba wa Yerusalemu wapokwa
21 Mu mwaka walengele ikumi na ibili (12), ninshi tucili muli bunkole, pa bushiku bwalenga shisano mu mweshi walenga ikumi, umuntu umo uwapusumwikemo mu Yerusalemu, aishile njeba ukuti nabapoka umusumba. 22Nomba icungulo, libe ulya muntu uwapuswike talafika, ukuboko kwakwa Yawe kwali pali ine, kabili akakula na kanwa kandi libe talati afike kuli ine ulucelo. Ilyo Yawe akakwile akanwa kandi, nshatalile mba cibulu nakabili.
Ububi bwa bena Israeli bukabaletelela
23Elyo ishiwi lyakwa Yawe lyaisa kuli ine aliti, 24“We mwana wa muntu, abantu abaikala mu misumba iyaonaika mu calo ca Israeli, bena balasosa abati, ‘Abrahamu alifye eka lilya apeelwe cino calo. Pali nomba ifwe natufula, kanshi nifwe bene twapeelwa icalo ukuba cesu.’
25“Cisuma bebelepo ukuti ifi efyasosa Imfumu Yawe ati, ‘Imwe mulalya inama iyabamo umulopa. Kabili mulapepa utulubi no kusumya umulopa, bushe imwe nimwe mwingapeelwa icalo? 26Mutetekela impanga shenu ishakulwilako. Mulacita ne fyabunani. Mulacita no bucende na bamukabene, bushe imwe nimwe mwingapeelwa icalo?’
27“Bebe ukuti, ifi efyasosa Imfumu Yawe ati, ‘Napalifye ine ne Mumi ndeti, abashala mu fibolya bakafwa ku lupanga. Abaikala mu mpanga bakabalya ku nama sha mpanga. Abafisama mu malinga na mu ncengo sha mabwe bakafwa ku cikuko. 28Icalo ine nkacisangula amatololo. Amaka baitakisha, yakapwa. Impili sha mu Israeli shikasapa icakuti takwakalemoneka muntu uukalapitamo. 29Ilyo nkalimuna abantu palwa kubifya kwabo, no kusangula icalo cabo amatololo, lyena elyo bakashininkisha ukuti ine nine Yawe.’”
Abantu tabacita ifyo kasesema abeba
30“Nomba palwa iwe, we mwana wa muntu, abekalacalo balakulandapo ilyo bakumanina pa fibumba fya musumba, nangu ilyo bali pa minshi ya mayanda yabo. Balashinishanya abati, ‘Natuye umfwako amashiwi yafumine kuli Yawe.’ 31Kanshi abantu besa kuli iwe ngefyo bafwile ukwisa, no kwisa ikala pa ntanshi yobe nga bantu bandi mukumfwa ifyo ulelanda, lelo balafilwa ukuficita. Ku tunwa twabo balanda ukusumina kwati nabakutemwa lelo imitima yabo ikonkamofye ubunonshi. 32Bena iwe bakumonafye nge ŋomba iyileimba inyimbo ishakutemuna, atemwa ngo muntu uulelisha bwino icilimba. Amashiwi yobe yonse balayomfwa, lelo ukuti baleyakonka, cena calyafya nganshi. 33Nomba ilyo fikafikila ifyo iwe usosa, na mu cacine fikafikila, lyena elyo bakashininkisha ukuti kanshi balikele na kasesema wine wine pakati kabo.”