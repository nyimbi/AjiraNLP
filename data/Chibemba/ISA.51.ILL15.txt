Amashiwi ayakutalalika abena Yerusalemu imitima
1“Umfweni kuli ine mwe bakonkelela ubololoke,
imwe mwe bafwaya Yawe.
Ibukisheni icilibwe ico imwe mwatuntukako,
no mukanda uo imwe mwaimbwamo.
2Lolesheni kuli shinwe Abrahamu,
na kuli Sara uwamufyele.
Abrahamu takwetepo mwana ilyo ine namusalile,
nomba ine nalimupaalile, namupeela na bana,
nafusha no bufyashi bwakwe,
3Cine cine Yawe akalangulukilako umusumba wa Sioni,
akalangulukilako bonse abaikala mu fitantala fyauko.
Nangu icalo cauko caonaika akacisangula nge bala lya Edeni,
Akacita ne mpanga iyaonaika ukuba nge bala lyakwa Yawe,
Mukabafye ukwanga ne sansa,
ne nyimbo ishakumulumba ne shakumutotela.
4“Umfweni kuli ine, mwe bantu bandi,
kutikeni kufyo ine ndesosa mwe luko lwandi.
Amafunde yakafuma kuli ine,
no bupingushi bwandi bukaba e lubuuto ku bantu ba mishobo.
5Ubulungami bwandi nabupalama,
ukupususha kwandi kuli mu nshila.
Nine wine nkabateeka abantu ba mishobo,
na bantu ba mu fyalo fyakutali ku lulamba lwa bemba,
balalolela pakuti nje mbapusushe.
6 Inwineni amenso yenu ku mulu,
lolesheni na pesonde.
Ala umulu ukongoloka nge cushi,
ne sonde likapwa nge nsalu ikote,
na bekalacalo bonse nabo bakafwa ngo tushishi.
Lelo ukupususha kwandi kwena kukabelelela pe,
no bulungami bwandi tabwakafilwe iyoo.
7“Umfweni kuno, imwe mwe baishiba ifyalungama,
mwe basunga amafunde yandi mu mitima yenu.
Imwe mwisakamana umusaalula wa bantu,
nangu ifyo balemutuka.
8Pantu abo bantu icipelebesha ca bushiku cikabalya nge nsalu,
kabili utushishi tukabalya nga filya tulya amasako.
Lelo ubulungami bwandi bwena bukabelelela pe,
no kupususha kwandi kukaba ku nkulo ne nkulo.”
9Buuka, buuka we kuboko kwakwa Yawe no kufwala amaka yobe,
buuka nga filya fine walecita mu nshita shakale,
mu nkulo sha kale na kale.
Bushe teiwe wine waputawile fipimfya fipimfya Rahabu,
cilya cishimweshimwe ca muli bemba?
10Bushe teiwe wine wakamishe amenshi ya muli bemba mwitenga ilyashika,
wacita ne nshila mu menshi,
pakuti abantu abo walepususha emo bapite pakwabuka.
11Kanshi abantu abo walubula we Yawe bakabwela,
bakafika ne nsansa mu Sioni,
bakesa baleimba inyimbo, baleaula no tupundu.
Ukusekelela no kwanga kwa pe bakafisanga,
bakalasansamuka no kwanga pe na pe,
tabakabale nakabili abalilishika nangu ukucula iyoo.
12Yawe nakabili aletila ati,
“Ine wine nine nsansamusha imwe.
Nga nomba kuti imwe mwalatiina shani umuntu umwinakufwa,
umwana wa muntu uukomafye nge cani?
13Kuti mwalaba shani Yawe uwamubumba,
uwafungulula umulu, no kwikasha isonde?
Cinshi ico imwe lyonse mwaikalila mu mwenso,
uwakutiina ubukali bwa bantu abamucusha,
abafwaya ukumulofya?
Bushe ubukali bwa bantu bamucusha buli kwi?
14Bankole ababa mu fifungo, balaswa balubuke.
Tabakafwile mu nindi,
bakalakwata ne fyakulya ifyo bakalakabila ukukwata.
15Pantu ine nine Yawe, Lesa wenu,
ine nine nsunkanya bemba,
no kulaimya amatamba pakuti yalepooma.
Ishina lyandi nine Yawe umwine wa fita.
16Nalibika amashiwi yandi mu kanwa kobe,
nakufisa na mu cintelelwe ca kuboko kwandi.
Ine ne waandalika imyulu,
no kubika umufula we sonde,
ne usosa na kuli Sioni nati,
‘Imwe muli bantu bandi.’”
Amacushi mu Yerusalemu yapwa
17 Buuka, buuka iwe Yerusalemu, ale ima!
Iwe we wanwene ku minwe yakwa Yawe ulukombo lwa cipyu cakwe.
Iwe we wafipililefye tonse utwa mu cikombe cakutalansuka,
utulenga abantu ukupungushima.
18Pa bana baume bonse abo wafyele
tapamoneka nelyo umo uwakukwikatililako pa kuboko.
Mu bana baume bonse abo wakushishe
tapamoneka nangu wakuti alekutungululako.
19Pa mipamba iyo ibili iyakuponene,
nani uwakulililako ubulanda?
Pa bonaushi, no kubongoloka, icipowe no lupanga ifyakwishila,
nani uwakulangulukilako?
20Mu finshoko fyonse ifya misebo,
namulala bamwano abafwile cipupu,
bali nge nsebula ishiketwe mwisumbu.
Nabomfwa apapela icipyu cakwa Yawe,
apapela ukwebaula kwakwa Lesa wenu.
21Eico umfweni ici mwe bena Yerusalemu mwe balecula,
mwe bali abakolwa lelo te mwangashi munwene.
22Ifi efyasosa Imfumu Yawe, Lesa wenu,
uutulanyako abantu bakwe aleti,
“Mona nimpokolola mu minwe yobe
ulukombo lwakupungushima.
Icikombe ca lukombo lwa cipyu candi,
tawakabwekeshepo ukunwamo nakabili iyoo.
23Nimbuula ulu lukombo no kulubika mu minwe ya bamucusha,
abamweba ukulambalala panshi pakuti batantalepo,
abo abacita inuma shenu ukuba ngo mushili kabili ngo musebo uwakwendaukamo.”