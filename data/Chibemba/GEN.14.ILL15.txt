Abramu apususha Loti
1Mu nshiku shilya Amurafeli imfumu ya ku Shina, Arioki imfumu ya ku Elasari, Kedolaomeri imfumu ya ku Elamu na Tida imfumu ya ku Goimu, 2baile mukulwisha Bera imfumu ya ku Sodoma, Berisha imfumu ya ku Gomora, Shinabu imfumu ya ku Adima, Shemeberi imfumu ya ku Seboimu ne mfumu ya ku Bela, emukutila Soari. 3Ishi mfumu shonse ishakonkapo shisano shalyumfwene no kulonganya ifita fyashiko mwishika lya Sidimu, emukutila Bemba wa Mucele. 4Pa myaka ikumi limo na ibili (12) ishi mfumu shateekelwe na Kedolaomeri, lelo mu mwaka walenga ikumi limo na itatu (13) shalimusangukile. 5Mu mwaka walenga ikumi limo na ine (14) Kedolaomeri pamo ne mfumu aleumfwana nasho baile cimfya abena Refaimu mu Ashitaloti Kanaimu, abena Susi mu Hamu, abena Emi mu Shafe Kiriataimu, 6elyo na bena Hori mu calo ca mpili ica mu Seiri, ukufikafye na ku Elu Parani mupepi na ku matololo. 7Elyo bayaluluka, baya na ku Eni Mishipati, (emukutila ni Kadeshi), kabili bacimfishe icalo conse ica bena Amaleki na bena Amoli abaleikala mu Hasasoni Tama.
8Elyo imfumu ya mu Sodoma, imfumu ya mu Gomora, imfumu ya mu Adama, imfumu ya mu Seboimu, ne mfumu ya mu Bela (emukutila Soari), balimine no kuya tantamika ifita fyabo mwishika lya Sidimu 9kukulwisha Kedolaomeri imfumu ya mu Elamu, Tida imfumu ya mu Goimu, Amurafeli imfumu ya mu Shina na Arioki imfumu ya mu Elasari. Kanshi emukutila imfumu shine (4) shalelwisha imfumu shisano (5). 10Nomba mwishika lya Sidimu mwali ifilindi ifingi ifya manenekela. Ilyo imfumu ya ku Sodoma ne ya ku Gomora shafulumwike, shawilile mu filindi, lelo shimbi shena shafulumukile ku mpili. 11Imfumu shilya shimbi shine (4) epakutapa ifyuma fyonse ne fyakulya fyonse ifya mu Sodoma na Gomora, shaya no kuya. 12Kabili shasendele Loti, mwana munyina Abramu ne fyuma fyakwe, pantu aleikala mu Sodoma.
13Elyo umo uwapusunswikeko aisa shimikilako Abramu Umuhibulu. Abramu aleikala mupepi ne miti ikulu iya oki iyakwa Mamure umwina Amoli, munyina wakwa Eshikoli na Aneri, elyo aba bonse balipangene ukulaafwana na Abramu. 14Ilyo Abramu aumfwile ukuti Loti lupwa lwakwe nabamusenda bunkole, Abramu aimishe ababomfi imyanda itatu ikumi limo na cine konse konse (318), abafyalilwe mu ŋanda yakwe, abasambilile ifyabulwi, basupila bashamfumu ukufika ku Dani. 15Mu nshita ya bushiku Abramu ayakenye abantu bakwe pakubalwisha, babacimfya no kubasupila mpaka na ku Hoba, lubali lwa ku kapinda ka kuso ka Damasiko. 16Apokolwele ifyuma fyonse batapile abwesha na lupwa lwakwe Loti ne fyuma fyakwe, pamo pene na banakashi na bantu bambi.
Melikisedeki apaala Abramu
17Ilyo Abramu abwelulwike kukucimfya imfumu Kedolaomeri ne shamfumu shali nankwe, imfumu ya mu Sodoma yaishile mukumukumanya mwishika lya Shafe ilyo batila ishika lya mfumu. 18Elyo Melikisedeki imfumu ya ku Salemu aletele umukate no mwangashi. Ali shimapepo wakwa Lesa Umupulami. 19Apaalile Abramu ati,
“Apaalwe Abramu kuli Lesa Umupulami,
Kabumba wa mulu ne sonde.
20Kabili napaalwe Lesa Umupulami,
uwaposele abalwani bobe mu minwe yobe.”
Elyo Abramu apeela Melikisedeki icintu cimo pekumi ica fintu fyonse.
21Elyo imfumu ya mu Sodoma yaebele Abramu aiti, “Ifintu fyonse ifyo utapile sunga, lelo mbwesesha abantu.” 22Lelo Abramu aebele imfumu ya mu Sodoma ati, “Naimya ukuboko kwandi kuli Yawe, Lesa Umupulami, Kabumba wa mulu ne sonde, kabili nalilapa 23ukuti pa fintu fyobe fyonse ine nshakabuulepo nelyo cimo nangufye bushishi nangufye ni ntambo sha ndyato shobe. Epakuti wikatala ausosa ati, ‘Nine nalenga ukuti Abramu abe umukankala.’ 24Ine nshabuulepofye nelyo cimo kanofye ifyo abantu bandi balile elyo ne cakaniko ca bantu naile nabo Aneri, Eshikoli na Mamure. Leka babuulepo icakaniko cabo.”