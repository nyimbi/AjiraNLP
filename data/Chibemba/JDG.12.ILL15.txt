Yefuta alwisha abena Efulemu
1Kabili abena Efulemu balongenye ifita fyabo, bayabukile na ku Safoni, no kuya eba Yefuta abati, “Nga kanshi cinshi wailile mukulwisha abena Amoni ukwabula ukuti utwiteko pakuti tuye bonse? Nomba ifwe twalakocela iŋanda pamo pene nobe.”
2Elyo Yefuta atile kuli bena, “Ine pamo na bantu bandi twali no mulimo ukalamba nganshi uwakukankabula na bena Amoni. Kabili ilintu namwitile na imwe tamwaishile mpusushako ku maboko yabo. 3Eico ilyo namwene ukuti imwe mwakaana ukungafwa, nshasakamene umweo wandi lelo nayabukile kukulwisha abena Amoni. Kabili Yawe nao ampeela amaka yakubacimfya. Kanshi nomba cinshi ico mwaishila ilelo mukuti mundwishe?” 4Elyo Yefuta nao alonganike abena Gileadi mukulwisha abena Efulemu. Elyo abena Gileadi bacimfishe abanabo pantu abena Efulemu batile, “Imwe mwe bena Gileadi mwafyukilefye mukati ka bena Efulemu na bena Manase.” 5Abena Gileadi epakuya pokolola ifyabu fya mumana wa Yordani ifyakwabukilapo pakuya ku bena Efulemu. Kabili uyo onse uwapusuka wa mu bena Efulemu nga atila, “Ndefwaya ukwabuka.” Nabo abena Gileadi bali nokumwipusha ukuti, “Bushe iwe uli mwina Efulemu?” Elyo nao nga cakuti ayasuka atila, “Awe,” 6elyo bali nokutila, “Cisuma sosa utile, ‘Shiboleti.’” Elyo nga asosa atila, “Siboleti,” pa mulandu wakukanalumbula bwino ili ishiwi, bali nokumwikata no kumwipaila palya pene pa fyabu fya mumana wa Yordani. Kanshi abantu ukulingana ne mpendwa amakana amakumi yane na yabili (42,000) aya bena Efulemu ebafwile pa nshita ilya inefye.
7Yefuta ali mupingushi wa bena Israeli pa myaka mutanda. Elyo Yefuta uwali umwina Gileadi afwile, bamushiika na mu musumba wa Misipa mu Gileadi.
Abapingushi Ibisani, Eloni elyo na Abidoni
8Panuma ya mfwa yakwa Yefuta, Ibisani umwina Betelemu ewakonkelepo ukutungulula abena Israeli. 9Akwete abana abaume amakumi yatatu (30), elyo na bana abanakashi amakumi yatatu (30) nabo bene. Aufishe abana bakwe abanakashi ku baume abashali ba mu mukowa wakwe. Abana bakwe abaume nabo abafwaile abakashana abashali ba mu mukowa wakwe amakumi yatatu (30) ebo baupile. Awe nao Ibisani atungulwile abena Israeli pa myaka cine lubali. 10Ibisani ilyo afwile, ashiikilwe mu Betelemu.
11Kabili uwamukonkelepo ni Eloni umwina Sebuloni, ewali mupingushi wa bena Israeli pa myaka ikumi limo (10). 12Elyo Eloni afwile, ashiikilwe mu musumba wa Aiyaloni mu calo cakwa Sebuloni.
13Kabili uwamukonkelepo ni Abidoni mwana Hileli, ukufuma ku Piratoni, ewatungulwile Israeli. 14Abidoni ali na bana amakumi yane (40) abaume, kabili abeshikulu nabo bali amakumi yatatu (30). Aba bonse baleendela pali bapunda amakumi cine lubali (70). Nao atungulwile abena Israeli pa myaka cine konse konse. 15Ilyo nao Abidoni mwana Hileli umwina Piratoni afwile, ashiikilwe ku Piratoni mu calo cakwa Efulemu mu mpili sha calo ca bena Amaleki.