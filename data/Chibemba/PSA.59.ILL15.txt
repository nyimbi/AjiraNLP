Kuli kembisha mukalamba. Mikitamu
wakwa Davidi. Ku ciunda ca “Wionaula.” Ilyo Saulo atumine abakulonda iŋanda yakwa Davidi pakuti bamwipaye.
1Mpokololako ku balwani bandi we Lesa,
uncingilile ku balenjimina.
2Mpokololako kuli aba bantu bacita ifyabubifi,
untuleko kuli aba bantu basumya umulopa.
3Umone ifyo balalilila umweo wandi,
abantu abankalwe nabantengamina,
te pa mulandu wakuti ine nimbifya
nangu ukucita icabipa we Yawe.
4Apabula umulandu mbacitile
beminefye ukwisa mukunsansa.
Wime wise untuleko,
ulolekeshe na pa bufwayo bwandi.
5Iye we Yawe Lesa umwine wa fita, Lesa wa bena Israeli,
ala ima pakuti ukande imishobo yonse!
Wibabelelako no luse aba bacisanguka wa bantu.
(Selah)
6Bena babwela icungulo,
no kupemekesa nge mbwa
ilyo baleendauka mu musumba.
7Nga wakutika ku fifuma mu tunwa twabo,
amashiwi ya mu tunwa twabo yatwa ngo lupanga,
bena benda balelanda ati,
“Ngo wingatumfwa nani?”
8Lelo we Yawe ubasekafye,
no kusenteka imishobo ya bantu bonse.
9Niwe maka yandi, ala niwe ndoleshako,
we Lesa wandi niwe cubo candi.
10We Lesa wandi, we wantemwisha walantangilila,
walalenga nokuti moneko uko abalwani bandi balecimba.
11We Yawe, we nkwela yesu, wibepaya bwangu abantu aba,
epali abantu bandi balabako,
basalanganye ku maka yobe elyo ubalofye.
12Pa mulandu wakuti ifyabipa fyaba pa tunwa twabo,
no kulanda ifyabipa e lyashi lyabo,
eico leka icilumba cabo cibalye.
Kabili na pa mulandu wa fitipu elyo no bufi ubo babepa,
13ubonaule ku cipyu cobe,
ubalenge balobelele.
Lyena abantu bonse bakeshiba ukuti we Lesa niwe uteeka Yakobo,
bakeshiba ukufika na ku mpela shonse isha pano isonde.
(Selah)
14Bena babwela icungulo,
ninshi balepemekesa nge mbwa,
ilyo baleendauka mu musumba.
15Bekalilafye ukululumba mukufwaya ifyakulya,
no kulailishanya nga fyacepa.
16Lelo ine nakulalumbanya amaka yobe,
ulucelo lonse ine nakulapongomoka pakwimba palwa citemwiko cobe icishipwa.
Iwe uli cubo candi,
uli ibutukilo lyandi mu nshiku sha kupelelwa kwandi.
17Nakulakulumbanya, we bulamba bwandi,
pantu we Lesa uli cubo candi, we Lesa we wantemwisha.