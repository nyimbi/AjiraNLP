Kuli kembisha mukalamba. Ulwimbo lwakwa Davidi.
1Imyulu ilanga ubucindami bwakwa Yawe,
ukwandalala kwa lwelele kulanga imilimo yakwe.
2Cila kasuba kalikwata ifyo kalanda,
na cila bushiku busokolola amano.
3Tafilanda, nangu ukusosa,
ne shiwi lya ifi fintu talyumfwika iyoo.
4 Lelo iciunda cafiko cilasalangana pano calo ponse,
ne mbila yafiko ilafika ukwapelela isonde.
Ni mu mulu emo abikila akasuba icakwikalamo.
5Emo kafuma kwati ni shibwinga uulefuma mumwakwe,
kwati ni mpalume iyilepekanya ukubutuka ulubilo.
6Katula ku mpela ya mulu,
no kuya ku mpela ibiye,
takwaba icishumfwa icikabilila cakako.
7Amafunde yakwa Yawe yantu yapwililika,
kabili yalatalalika umutima wa muntu.
Ifisambilisho fyakwa Yawe fyakucetekela,
kabili filapeela amano ku bantu abashayakwata.
8Amalango yakwa Yawe yantu yalungama,
yalapeela insansa ku mutima.
Ifyo Yawe akonkomesha filasanikila,
filalenga amenso ukumona.
9Ukukwatila Yawe akatiina kwaliwama,
kabili kulabelelela.
Ifya bupingushi fyakwa Yawe fyacishinka,
fyonse apo fyapela fyalilungama.
10Fyaliwama ukucila golide uwalopololwa bwino,
ukucilafye na pali golide wine wine.
Fyalilowa ukucila na pa kulowa kwa buci,
ukucila no luto ulutona ku cipepe ca buci.
11Efinsoka ine ne mubomfi wakwa Yawe,
na mukuyakonka mwaliba ipaalo.
12Bushe nani engeluka umo ifibi fyakwe fyalola?
Njelelako pa fyabubifi fyandi fyonse ifyo nshingeshiba.
13Yawe ulengafwako ne mubomfi obe,
pakuti nilalufyanya ku mufulo.
Wileka ububifi bunteeke ubusha pakuti ndeba uwakaele,
uwabula ifyabubifi ifikalamba.
14Leka amashiwi yandi na matontonkanyo yandi yasekelelwe pa cinso cobe,
we Yawe, we Cilibwe candi kabili Kalubula wandi.