Lapileni no kupilibuka nga mukapusuke
1Pa nshita ine iyo, abantu bamo abalipo baleshimikila Yesu ifyo Pilato aipeye abena Galile pa nshita baletuula Lesa amalambo. 2Yesu abasuka ati, “Nomba imwe bushe muleti ico abo bena Galile babepaile ifyo, nico babi ukucila abena Galile bambi bonse? 3Ndemweba teifyo iyoo! Lelo na imwe bene nga tamulapile no kupilibuka, ninshi na imwe bene mukaloba ifyo fine. 4Nangu balya ikumi limo na cine konse konse, abo ulupungu lwa mu Siloamu lwawilile no kubepaya, bushe muleti bali ababi ukucila bambi bonse abaleikala mu Yerusalemu? 5Ndemweba teifyo iyoo! Lelo na imwe bene nga tamulapile no kupilibuka, ninshi na imwe bene mukaloba ifyo fine.”
Umulumbe wa mukunyu uushitwala
6Kabili Yesu abomine umulumbe uyu ati, “Umuntu umo ali no mukunyu uo alimbile mwibala lyakwe ilya myangashi. Awe aisa alefwayako ifitwalo, nomba asanga takuli. 7Elyo alaeba umulimi wa mwibala lya myangashi ati, ‘Mona, nomba imyaka yaba itatu njisa kukufwaya ifitwalo kuli uyu mukunyu, lelo nshisanga nelyo kamo. Uteme! Nga cinshi wingalaonawilafye umushili?’ 8Umulimi nao amwasuka ati, ‘Mukwai, lekeni ushale na umo mwaka. Nkashimaula mumbali, nkabikamo no mufundo. 9Nalimo kusuka watwala uyu mwaka uleisa. Lelo nga tautwele awe ninshi lyena kuutemafye.’ ”
Yesu aposha umwanakashi pa bushiku bwe Sabata
10Pa bushiku bwe Sabata bumo, Yesu alefunda mu sinagoga. 11Kanshi mwalimo no mwanakashi umo umulwele, ico ali no mupashi wakowela pa myaka ikumi limo na cine konse konse. Aleendafye uwakongama, tewakuti ololoke nakalya. 12Cilya Yesu amumona, amwita ukuti ese kuntanshi. Elyo amweba ati, “Mayo, wapusuka ku bulwele bobe.” 13Yesu elyo amutambalikilapo amaboko, awe apopene aololoka, alalumbanya na Lesa. 14Intungulushi ya mu sinagoga yena yafulwa ico Yesu aposha umuntu pa bushiku bwe Sabata. Intungulushi yalaeba abantu aiti, “Paba inshiku mutanda isho muli nokubombamo imilimo. Muleisa kukundapwa muli isho nshiku, pa bushiku bwe Sabata pena tepo.” 15Imfumu epakumwasuka aiti, “Mwe mfundabuteshi mwe! Nani pali imwe uushiswila ŋombe nangu punda pa bushiku bwe Sabata no kufitwala kukunwa amenshi? 16Nomba uyu mwanakashi, umwana wakwa Abrahamu, akakwa na Satana pa myaka ikumi limo na cine konse konse. Bushe ena tekuti akakulwe kuli uyu munyololo pa bushiku bwe Sabata!” 17Yesu cilya asosa ifi, awe abalwani bakwe bonse baikatwa ne nsoni. Abantu bena basansamuka nganshi pa fintu fisuma fyonse Yesu alecita.
Umulumbe wa lubuto lwa lubanga
(Mateo 13:31-32; Mako 4:30-32)
18Elyo Yesu asosa ati, “Bushe Ubufumu bwakwa Lesa bwapalana kuli cinshi? Cintu nshi ningabupalanyako? 19Bwaba nga kalubuto ka lubanga, ako umuntu abuula, akabyala mwibala lyakwe. Ilyo kakula, kasuka kabafye umuti uwakuti ne fyuni fyaisa mukwikala mu misambo yauko.”
Umulumbe wa ntutumushi
(Mateo 13:33)
20Kabili Yesu asosa ati, “Bushe Ubufumu bwakwa Lesa kuti nabupalanya kuli nshi? 21Bwaba nge ntutumushi iyo umwanakashi abuula, akasawila mu fipimo fitatu ifya bunga mpaka umufuba watutumuka.”
Umwinshi uwafyendenkana
(Mateo 7:13-14,21-23)
22Yesu ali pa bulendo bwakuya ku Yerusalemu. Mu misumba na mu mishi alepita, alefundamo abantu. 23Umuntu umo amwipusha ati, “We Mfumu, bushe abakapusuka banono?” Nao Yesu abeba ati, 24“Muleipatikisha pakwingilila pa mwinshi uwafyendenkana. Pantu ndemweba, abantu bakafwaya ukwingila, nomba bakafilwa.
25“Pantu ilyo umwine ŋanda aima, aisalako ne ciibi, lyena mukashala namwiminina panse. Elyo mukalekonkonsha ku ciibi amuti, ‘We Mfumu, twiswileko.’ Nao akamwasuka ati, ‘Ine nshishibe uko mwafuma!’ 26Elyo mukatendeka ukusosa amuti, ‘Ala, twalelya no kunwa nobe, kabili walefunda na mu misebo ya misumba yesu.’ 27Nomba akasuka ati, ‘Ine nshishibe uko mwafuma! Fumeni apa mwe babi ba bantu mwe!’ 28Elyo mukamona Abrahamu na Isaki na Yakobo na bakasesema bonse mu Bufumu bwakwa Lesa. Nomba imwe ninshi nabamuposa kunse ukukaba imisowa no kusumanya ameno. 29Abantu bakafuma ku kabanga na ku masamba, ku kapinda ka ku kulyo na ka ku kuso, bakesa andama pa mitebeto ya mu Bufumu bwakwa Lesa. 30Ee, na pali ndakai epo bali abakulekelesha abakesa ba abantanshi, na bali abantanshi pali ndakai, ebakesa ba abakulekelesha.”
Yesu alangulukila Yerusalemu
(Mateo 23:37-39)
31Pa nshita ine iyo Abafalise bamo baishile kuli Yesu. Balamweba abati, “Ala fuma kuno, uye kumbi pantu Herodi alefwaya ukukwipaya.” 32Yesu abasuka ati, “Kabiyeni muye eba uyo mumbwe amuti, ‘Ala, lelo na mailo ndi nokulatamfya imipashi yakowela no kulaposha abalwele. Pa bushiku bwalenga shitatu ninshi napwililila imilimo yandi.’ 33Nomba kwena lelo na mailo na bulya bushiku ndi nokukonkanyapo ulwendo lwandi. Pantu ni mu Yerusalemu fye mweka, emo calinga ukuti baipaila kasesema. 34Yerusalemu, we Yerusalemu, we wipaya bakasesema no kwipaya ku mabwe inkombe Lesa akutumina! Yangu imiku ubwingi iyo nalefwaya ukulonganya bamwano, nga filya nankoko afukatila tumwane mu mapindo, nomba tawalefwaya. 35Mona, iŋanda yobe ikakushalila icipompa! Lelo ndekweba nati ine tawakamone nakabili, mpaka ilyo ukasosa auti, ‘Napaalwe uyu waisa uo Imfumu yatuma.’ ”