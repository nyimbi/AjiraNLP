Inshikunkulu sha bena Israeli
1Yawe aebele Mose ati, 2“Eba abena Israeli nokutila kuli bena, ‘Ishi ni nshikunkulu shakwa Yawe ishasontwa mukulongana kwamushilo.’ Neshi nshiku shaba ifi:
Ubushiku bwe Sabata
(Ukufuma 35:1-3; Impendwa 28:9-10)
3 “Kwabafye inshiku mutanda isho mwingabombamo imilimo, lelo ubushiku bwalenga cine lubali bwena bushiku bwe Sabata ubwakutuusha, ubushiku bwa kulongana kwamushilo. Tamufwile kubombamo umulimo nelyo umo. Konsefye uko mwaikala, bushiku bwe Sabata kuli Yawe.
4“Ishi ni nshikunkulu ishasontwa ishakwa Yawe, isha kulongana kwamushilo, isho mulingile ukulabila pa nshita ishasontwa.
Ipasaka - Inshikunkulu ya Cakucilila
(Ukufuma 12:1-50; Impendwa 28:16-25)
5“Ipasaka lyakwa Yawe, inshikunkulu ya Cakucilila, litendeka cilya akasuba kawa pa bushiku bwalenga ikumi limo na shine (14), mu mweshi wantanshi. 6Lelo mu bushiku bwalenga ikumi limo na shisano (15), mu mweshi wine uyo, e bushiku bwakutendekelapo inshikunkulu yakwa Yawe iya mikate iyishatutumuka. Eico mu nshiku cine lubali mufwile ukulalya imikate iyishatutumuka. 7Pa bushiku bwantanshi mukakwata ukulongana kwamushilo, kabili mwikalabombapo imilimo ya cila bushiku. 8Mu nshiku cine lubali mukaletuula umutuulo we lambo lya cakoca no mulilo kuli Yawe. Na pa bushiku bwalenga cine lubali mukakwata ukulongana kwamushilo, kabili mwikalabombapo imilimo ya cila bushiku.”
9Yawe aebelele Mose ati, 10“Eba abena Israeli nokutila kuli bena, ‘Ilyo mukengila mu calo ico ine ndi nokumupeela, no kwamba ukulobolola iŋanu, mukalete kuli shimapepo umwanshi wa ŋanu mukabalilapo ukulobolola. 11Shimapepo ali nokutambika uyu mwanshi kuli Yawe pakuti upokelelwe mukumwimininako. Shimapepo ali nokuutambika pa bushiku ilyo Isabata lyapita. 12Pa bushiku bwakutuula umwanshi, mufwile ukutuula nge lambo lyakoca kuli Yawe umwana wa mpaanga uwa mwaka umo uwabula akalema. 13Mufwile ukuutuula pamo pene no mutuulo wa cabunga bwa ŋanu ubwapeleka bwino ubwa twapekumi tubili twa ku cipimo ca efa, kabili ubwasanshiwamo na mafuta ya miolifa, umutuulo we lambo lya cakoca ica cena cisuma icakusekesha Yawe. Kabili umutuulo wa cakunwa ufwile ukuba icipimo ca pakati ka citika wa hini wa mwangashi. 14Tecakwesha ukulya umukate uuli onse, nangufye iŋanu ishasalulwa nangu ishipya, mpaka pali bulya bwine bushiku mukaleta uyu mutuulo kuli Lesa wenu. Ili lifunde lyamuyayaya ilili nokukonkwa umukakonkanina inkulo, uko konse mukekala.’”
Inshikunkulu ya milungu
(Impendwa 28:26-31)
15 Yawe akonkenyepo nokuti, “Kabili ukufuma pa bushiku bwe Sabata nga bwapita, ubushiku mwaletele no kutuula umwanshi wa ŋanu ngo mutuulo wa cakutambika, mufwile ukupenda imilungu ituntulu cine lubali. 16Kabili mukapende inshiku amakumi yasano (50) ukufika pa bushiku bukakonkapo panuma ye Sabata lyalenga cine lubali, elyo nomba mulete umutuulo wa cabunga bupya kuli Yawe. 17Ukufumafye konse uko mukekala, cila muntu alingile ukuleta imikate ibili iyapangilwa no bunga bwa ŋanu ubwapeleka bwino ubwapangilwa ku twapekumi tubili utwa ku cipimo ca efa, kabili umwaba intutumushi. Uyu e mutuulo wakutambika uwa fisabo fyantanshi kuli Yawe. 18Ukulunda pa mikate, muli nokutuula impaanga ishilume cine lubali ishili no mwaka umo ishabula ubulema, ne ciponti na basukusuku babili. Ifi fyonse fili nokuba umutuulo we lambo lyakoca kuli Yawe, pamo pene no mutuulo wabo uwa cabunga no mutuulo wa fyakunwa, umutuulo wa cakoca uwa cena cisuma icisekesha Yawe. 19Kabili muli nokutuula sawe umo ngo mutuulo wakwelelwa pa bubifi, no twana twa mpaanga tubili utwa mwaka umo ngo mutuulo wakwampana. 20Shimapepo ali nokutambika utwana twa mpaanga tubili kuli Yawe, pamo pene no mukate wa fitwalo fyantanshi, ngo mutuulo wakutambika. Ifi fyonse mutuulo wamushilo kuli Yawe uwakwa shimapepo. 21Pali bulya bwine bushiku muli nokubilisha ukulongana kwamushilo kabili takuli nakubombamo imilimo ya cila bushiku. Ili lifunde lyamuyayaya ilili nokukonkwa umukakonkanina inkulo, uko konse mwikala.
22 “Ilyo lyonse mwalasombola ifilyo mu mabala yenu, tecakwesha ukusombola ukufika na mu mpela ya mabala yenu, nangufye ukusolosota tonse mu busomboshi bwenu. Mukaleshamo ifyakuba ifisabo fya balanda na benafyalo. Nine Yawe, Lesa wenu.”
Inshikunkulu yakulishamo amapenga
(Impendwa 29:1-6)
23Yawe aebele Mose ati, 24“Eba abena Israeli utile, ‘Pa bushiku bwakutampa umweshi walenga cine lubali, mufwile ukulatuushamo no kukwatamo ukulongana kwamushilo, na mapenga yali nokulalila pakusefya. 25Tecakwesha ukulabombamo imilimo ya cila bushiku, kanofye ukutuula ilambo lya cakoca kuli Yawe.’”
Ubushiku bwakufuta pa fyabubifi
(Impendwa 29:7-11)
26Yawe aebele Mose ati, 27“Ubushiku bwalenga ikumi limo mu mweshi walenga cine lubali, e bushiku bwakufuta pa fyabubifi. Mulingile ukukwata ukulongana kwamushilo no kuikanya. Mutuule ilambo lya cakoca kuli Yawe. 28Tecakwesha ukubomba umulimo nelyo umo pali ubu bushiku, pantu ubu bushiku bwakufuta pa fyabubifi, ilyo bamufutilako kuli Yawe Lesa wenu. 29Umuntu onse uushikanya umwine pa bushiku ubu, wakutamfyafye mu bantu bandi. 30Ndi nokonaula umuntu onse uwa mu bantu bakwe uyo uwabomba umulimo pali ubu bushiku. 31Tamulingile kubombapo umulimo nangufye panono. Ili lifunde lyamuyayaya ilili nokukonkwa umukakonkanina inkulo, uko konse mukekala. 32Ubu bukaba bushiku bwenu bwakutuusha bwe Sabata, kabili mufwile no kuikanya mwe bene. Cili nokubafye ukufuma icungulo pa bushiku bwalenga pabula ubwa mweshi wine uyu ukufika na ku cungulo icili nokukonkapo, mufwile ukubaka ili Sabata lyenu.”
Inshikunkulu ya Nsakwe
(Impendwa 29:12-40)
33Yawe aebele Mose ati, 34“Eba abena Israeli utile, ‘Pa bushiku bwe kumi limo na shisano (15) mu mweshi wa cine lubali ninshi inshikunkulu ya Nsakwe kuli Yawe yatampa kabili ili nokupwisha inshiku cine lubali. 35Ubushiku bwakutampilapo, bushiku bwa kulongana kwamushilo. Muli ubu bushiku tecakwesha ukulabombamo imilimo ya cila bushiku. 36Pa nshiku cine lubali mukaletuula kuli Yawe ilambo lya cakoca. Kabili pa bushiku bwalenga cine konse konse mukalekwata ukulongana kwamushilo no kutuula kuli Yawe ilambo lya cakoca. Uku kuli nokuba ekulongana kwa kwisalila. Tecakwesha ukubombapo umulimo wa cila bushiku nangu umo.’
37“Kanshi ishi e nshikunkulu isho Yawe asonta, isho mulingile ukubila ngo kulongana kwamushilo. Pakulongana muleleta kuli Yawe imituulo yakoca, amalambo ya cakoca, imituulo ya cabunga, amalambo ne fyakunwa nge mituulo iyifwaikwa cila bushiku. 38Iyi mituulo yonse, yakulundafye pa mituulo ituulwa kuli Yawe pa nshiku sha Masabata, kabili ukulunda pa fyabupe fyenu, na pali conse ico mwalaya pamo pene no mutuulo wakuitemenwa uo mutuula kuli Yawe.
39“Eico ukwamba pa bushiku bwe kumi limo na shisano (15) mu mweshi wa cine lubali, panuma yakusombola ifilyo mu mabala, mulesefya iyi nshikunkulu yakwa Yawe pa nshiku cine lubali. Ubushiku bwakubalilapo, bushiku bwakutuusha, kabili ubushiku bwa cine konse konse nabo bwine bushiku bwakutuushamo. 40Pa bushiku bwine bwakubalilapo, mukalesaba ifitwalo ifyawamisha ukufuma ku fimiti. Mukaleteta utuncindu, amabula ya miti iyafumba ne misambo ya miti ya ku mumana, no kulasansamuka pa cinso cakwa Yawe Lesa wenu pa nshiku cine lubali. 41Mukalesefya ici nge nshikunkulu kuli Yawe pa nshiku cine lubali cila mwaka. Ili lifunde lyamuyayaya ilili nokukonkwa umukakonkanina inkulo. Eico mulesefya mu mweshi wa cine lubali. 42Kabili muli nokulaikala mu nsakwe pa nshiku cine lubali. Abena Israeli bonse bali nokwikala mu nsakwe, 43epakuti abana benu abakamukonkapo bakeshibe ukuti nine nalengele abena Israeli ukwikala mu nsakwe, ilyo nabafumishe mu calo ca Egupto. Nine Yawe Lesa wenu.”
44Kanshi efyo Mose aebele abena Israeli pa nshikunkulu shasontwa ishakwa Yawe.