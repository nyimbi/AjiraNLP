Ubushiku bwe Sabata
(Mako 2:23-28; Luka 6:1-5)
1Pa nshita ilya Yesu alepita mu mabala ya ŋanu pa bushiku bwe Sabata. Abasambi bakwe apo insala yabekata, batendeka ukulatimpula imisonso ya ŋanu, balalya. 2Abafalise bati bamone ifi balaeba Yesu abati, “Mona, abasambi bobe balecita icaleshiwa ukucita pa bushiku bwe Sabata.” 3Yesu abasuka ati, “Bushe tamwabelenga ifyo Davidi acitile ilyo umwine wine pamo nabo ali nabo baiketwe ne nsala? 4Aingile mu ŋanda yakwa Lesa, elyo Davidi wine nabo ali nabo balile imikate iyatuulilwe kuli Lesa. Iyi mikate tabali na kulyako, pantu tacasuminishiwe, kanofye bashimapepo beka. 5Nangu bushe tamwabelenga mu Mafunde yakwa Mose, ifyo bashimapepo ba mwi Tempele bakaana ukusunga icebo ca pa bushiku bwe Sabata, ukwabula ukukwata icilubo? 6Kanshi ndemweba nati, pano palipo uwacila Itempele. 7Ala amwishiba umwalola amashiwi yakutila, ‘Ine mfwaya uluse, ilambo lyena telyo,’ awe nga tamupeele mulandu ku bashikwete mulandu. 8Pantu Umwana wa muntu e mwine wa bushiku bwe Sabata.”
Yesu aposha umuntu uwa cisansa calemana
(Mako 3:1-6; Luka 6:6-11)
9Yesu elyo afuminepo, aya na mu sinagoga. 10Mwalimo no muntu uwa cisansa icalemana. Kanshi mwalimo bamo abalefwailisha apakuti bamupeelepo umulandu. Baipusha Yesu abati, “Bushe calisuminishiwa ukuposha umuntu pa bushiku bwe Sabata?” 11Yesu ena abeba ati, “Nomba pali imwe umo nga alikwata impaanga imo, elyo nayo yawila mu cilindi pa bushiku bwe Sabata, bushe tekuti aifumyemo? 12Ala umuntu alicindama ukucila impaanga! Kanshi calisuminishiwa ukucita ifisuma pa bushiku bwe Sabata.” 13Elyo Yesu amweba ati, “Fungulula icisansa cobe.” Awe nao afungulula icisansa, no kuba cabafye bwino caba nge cibiye. 14Elyo Abafalise bafumamo baya mukumfwana umwakwipaila Yesu.
Yesu e mubomfi wakwa Lesa
15Yesu ico aishiba aya mapange, afumako. Awe abantu abengi bamukonka, nao aposha abalwele bonse. 16Abalesha ati, “mwilansokolola.” 17Epakufikilisha ico kasesema Esaya asosele ati,
18“Moneni umubomfi wandi uyu, uo nasala.
Eo natemwa, eo nsekelamo.
Nkabika Mupashi wandi pali ena,
nao akalabila ku Benafyalo imbila yakubacitila umulinganya.
19Takalecita fikansa, nelyo ukupunda,
takaleikatisha ishiwi lyakwe mu misebo.
20Takafunaule itete ilyafwantwa,
ne cishishi icilefuuka takacishimye,
mpaka akacimfya mukulacitila bonse umulinganya.
21Na Benafyalo bakalatetekela mwishina lyakwe.”
Yesu na Belesebu
(Mako 3:20-30; Luka 11:14-23)
22Elyo baletele kuli Yesu umuntu umo uwali mpofu, kabili cibulu, ico ali no mupashi wakowela. Awe Yesu amuposha, alalanda, alalolesha no kulolesha. 23Abantu bonse balapapa abati, “Bushe uyu te mwana Davidi?” 24Nomba Abafalise bati bomfwe, balasosa abati, “Uyu muntu atamfisha imipashi yakowela ku maka yakwa Belesebu umukalamba wa mipashi yakowela.” 25Nomba Yesu ico eshibe ifyo baletontonkanya abeba ati, “Ubuteko bonse umwaba ukulwishanya abene, ninshi bukonaika. Elyo umusumba onse, nangu aba mu ŋanda imo, kumfwa nga mwaba ukulwishanya, ninshi tekuti batwalilile. 26Kanshi Satana nga atamfya Satana, ninshi alailwisha umwine. Nga kanshi ninshi ubuteko bwakwe kuti bwatwalilila shani? 27Nga kanshi ine nga ntamfya imipashi yakowela ku maka yakwa Belesebu, nga basambi benu bena baitamfya ku maka yakwani? Kanshi ebakumupingula. 28Lelo nga ni ku maka yakwa Mupashi wakwa Lesa eko ntamfisha imipashi yakowela, ninshi Ubufumu bwakwa Lesa nabufika uko muli.
29“Elyo kabili bushe umuntu kuti aingilila shani umuntu uwamaka mu ŋanda no kutapa ifyuma fyakwe, nga cakuti pakubala tabalilepo ukumukaka? Iyoo kano ninshi abala akaka uwamaka elyo engatapa ifyuma fyakwe. 30Uushaba na ine ninshi mulwani. Uushibomba na ine mukulonganya, alasalanganya. 31Eico ndemweba nati, abantu kuti babelelwa uluse ku fyabubifi fyabo fyonse na ku musaalula onse bengacita kuli Lesa. Lelo uwasaalula Mupashi Wamushilo, takabelelwe luse nakalya. 32No wasosa amashiwi yamusaalula pa Mwana wa muntu, akabelelwa uluse. Lelo uwasosa amashiwi yamusaalula pali Mupashi Wamushilo takabelelwe luse, mu bumi bwa nomba nangu mu bwa kuntanshi.
Umuti ne fitwalo
(Luka 6:43-45)
33“Nga mwakwata umuti uusuma ninshi ne fitwalo fileba ifisuma. Nga mwakwata umuti uubi, ninshi ne fitwalo filebipa. Pantu umuti bawishibila ku fitwalo fyauko. 34Mwe bana ba nsoka mwe, nga kuti mwalanda shani ifisuma, mwe babi ba bantu? Pantu akanwa ka muntu kalanda ifyaisula umutima wakwe. 35Umuntu musuma afumya ifisuma fya mu cipao cakwe cisuma. Umuntu mubi nao afumya ifibi ifya mu cipao cakwe icibi.
36“Ndemweba nati, pa bushiku bwabupingushi cila muntu akaba nokulubulula peshiwi lyonse lyacisosesose. 37Kanshi ni ku mashiwi yobe eko ukapingwilwa ukuti uli wakaele nangu uli no mulandu.”
Bafwaya icishibilo cacipeshamano
(Mako 8:11-12; Luka 11:29-32)
38Elyo bakafundisha bamafunde na Bafalise bamo balaeba Yesu abati, “Kafundisha, tulefwaya ucite icipeshamano icakukwishibilako.” 39Nao abasuka ati, “Iyi nkulo ibi, iyasangukila Lesa, ilefwaya icishibilo cacipeshamano! Nomba tayakamone icishibilo cimbi, kanofye ninshi icakwa kasesema Yona. 40Pantu nga filya Yona ali mu nda ya cisabi inshiku shitatu, akasuba no bushiku, efyo no Mwana wa muntu akaba mukati ka mushili inshiku shitatu, akasuba no bushiku. 41Pali bulya bushiku bwabupingushi, abena Ninife bakemina abantu ba ino nkulo no kubapeela umulandu. Pantu bena balilapile no kupilibuka ilyo Yona abilile imbila. Nomba pano palipo uwacila Yona. 42Pa bushiku bwabupingushi namfumu wa ku Sheba akemina abantu ba ino nkulo no kubapeela umulandu. Pantu wena afumine ku mpela ya calo, kukwisa umfwa amano yakwa Solomoni. Nomba pano palipo uwacila Solomoni.
Umupashi wakowela kuti wabwela
(Luka 11:24-26)
43“Ilyo umupashi wakowela wafuma mu muntu waya ulalulumba mu matololo umwabula amenshi, ulefwaya apakutuusha, nomba nokuti upamone nakalya. 44Elyo wasosa auti, ‘Kambwelelefye ku ŋanda yandi uko mfumine.’ Cilya wafikamo wasanga tamuli kantu, nabapyanga nabamusamika. 45Awe waya isa ne mipashi yakowela imbi cine lubali, iyabipisha ukuucila. Elyo yaisa ingilamo, emo yaikala. Awe nomba imibeele ya bumi bwa muntu iya pakulekelesha yabipishapo ukucila ifyo cali kale. Ifi fine efyo cikaba na kuli ino nkulo ibi.”
Nyina na bamunyina bakwa Yesu
(Mako 3:31-35; Luka 8:19-21)
46Ilyo Yesu acili alelanda ku mabumba, nyina na bamunyina baishile baiminine panse, balefwaya ukuti balande nankwe. 47Umuntu umo amweba ati, “Ala banoko na bamunonko bali panse, balefwaya ukulanda nobe.” 48Nao Yesu amwasuka ati, “Nga bamayo ni bani, na bamunyinane nabo ni bani?” 49Epakusonta ku basambi bakwe ati, “Ala moneni aba, e bamayo, kabili e bamunyinane! 50Pantu onse uucita ifyo Tata wa mu mulu afwaya, e munyinane, e nkashi yandi, kabili e mayo.”