1Abantu ababifi bena balafulumuka na pashili abalebatamfya,
abololoke bena bapamafye nge nkalamo.
2Ilyo mu calo mwaba ubusangu bakateeka balafula,
nomba umuntu uwaisulamo ukwishiba na mano eutalalika ifikansa.
3Umuntu uteeka abapina ubusha,
aba nge mfula yabonaushi iyishisha ifyakulya.
4Abashikonka amafunde ebatasha abantu ababifi,
lelo abakonka amafunde bena bakaana ifibi.
5Abantu ababi bena tabaishiba umwalola umulinganya,
lelo abapepa Yawe bena balishiba umo fyalola ifi fyonse.
6Umulanda wa myendele isuma,
aliwamishapo pa mukankala wa myendele iyibi.
7Umwana uusunga amafunde aleluka,
nomba uwenda pamo na bapusaushi asebanya wishi.
8Uumwena ubukankala bwakwe mu lufyengo lwakulila bambi pali nsosela,
ifyuma fyakwe afilonganikila umuntu uukumbusukako abalanda.
9Uushifwaya kukonka mafunde,
na mapepo yakwe yamuselu.
10Uulanga umuntu uwakaele imisango ibi,
akawila mu bucinga bwakwe umwine,
nomba aba myendele isuma ebakamona ishuko.
11Umukankala lyonse aitunga ukuba uwamano,
nomba umulanda uwamano uwiluka mu fintu, ena aleshiba ifyo baba.
12Ilyo abololoke baba pa cambaso abantu bonse balanga ne nsansa,
lelo ababifi nga baba pa cambaso abantu balafisama.
13Uufisa bumpulamafunde bwakwe takatale abelelwa uluse iyoo,
nomba uuyebelela ububi bwakwe no kulapila, alabelelwa inkumbu.
14Umuntu uukwatila Yawe akatiina lyonsefye alishuka,
umuntu uwaumalala ena alishama alaponena na mu bwafya.
15Nge nkalamo iyilebuluma nangu iciswango ca bea icileimina umuntu,
efyaba kateeka umubifi pa bantu abalanda.
16Kateeka uwabula amano alateeka abantu ku kalili,
lelo kateeka uwapata ulwinso lwafyuma ena alakokola pa calo.
17Umuntu uo bashinina ubupondo,
akaba uwalungulushiwa mpaka ne mfwa.
Ee mulekenifye abe.
18Uwenda ne cishinka alapusuka,
lelo uushaba na cishinka mu myendele yakwe takokola ukuwa.
19Umulimi uubombesha alakwata ifyakulya ifingi,
lelo uuposa inshita kufyafye, awe ena mulanda wapee.
20Umuntu wacishinka alasenaminwa apakalambafye,
lelo umuntu uupupumina ukunonka ifyuma mu kampampa, ena alakandwa.
21Akapatulula takawama kalibipa,
nomba limo umuntu alacita icintu icishilungeme pa mulandu wa kamokolwafye akamukate.
22Umuntu uwabupapa alapamfiwa ukukwata ifyuma,
icakuti teshiba na lintu ubulanda bulemwishilila.
23Uulesalapula umuntu bamutemwa panuma,
ukucila uwalulimi ulusembeleka.
24Onse uutila, “Ukwibila wishi nangu nyina tekubifya,”
uyo cimo cinefye ne cipondo icabonaushi.
25Umuntu umulili aletafye ulubuli ne mpatila,
lelo uutetekela Yawe ena akashuka.
26Umuntu uukonkelela ifya mu mutima wakwe ninshi cipuba,
lelo uwenda mu mano ayafumaluka akaikalila ku matwi tondolo.
27Uukumbusukako abalanda, tabulililwa nakalya,
lelo uushilolesha pa balanda eo abantu balapisha.
28Ilyo ababifi baba pa cambaso, abantu balafisama,
lelo nga baloba, abololoke balabomba bwino.