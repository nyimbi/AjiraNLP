Eliya asendwa ku mulu
1Ilyo inshita yafikile mupepi iyakuti Yawe asende Eliya ku mulu muli kankungwe, Eliya na Elisha bali pa lwendo lwakufuma ku Giligali. 2Elyo Eliya aeba Elisha ati, “Ikala pano pantu Yawe nantuma ku Betele.”
Lelo Elisha ayasuka ati, “Mu cishinkafye cakwa Yawe uwamweo, ngefyo na iwe wine uli uwamweo, nshakushe iyoo.” Kanshi epakuya bonse ku Betele.
3Impuka ya bakasesema ba ku Betele baishile ukwali Elisha bamwipusha ati, “Bushe nawishiba ukuti Yawe ilelo alesenda sokulu ukufuma kuli iwe?”
Elisha ayasuka ati, “Ee ninjishiba, lelo lekeni ukulandapo.”
4Elyo Eliya aeba Elisha ati, “Ikala pano Elisha pantu ine Yawe nantuma ku Yeriko.”
Nao ayasuka ati, “Mu cishinkafye cakwa Yawe uwamweo, ngefyo na iwe wine uli uwamweo, nshakushe iyoo.” Kanshi epakuya bonse ku Yeriko.
5Impuka ya bakasesema ba mu Yeriko baya ukwali Elisha bamwipusha abati, “Bushe nawishiba ukuti Yawe ilelo alesenda sokulu ukufuma kuli iwe?”
Elisha ayasuka ati, “Ee ninjishiba, lelo lekeni ukulandapo.”
6Elyo Eliya amweba ati, “Ikala pano pantu Yawe nantuma ku Yordani.”
Nao ayasuka ati, “Mu cishinkafye cakwa Yawe uwamweo, ngefyo na iwe wine uli uwamweo, nshakushe iyoo.” Kanshi bonse babili bakonkanyapo ukuya.
7Impuka ya bakasesema amakumi yasano (50) bakonka baya iminina akatalamukila ukulolesha ku ncende ukwaiminine Eliya na Elisha pa lulamba lwa mumana wa Yordani. 8Eliya epakubuula umwingila wakwe aupomba elyo auma pa menshi. Amenshi yayakanika pakati yatulumana uku noku elyo bonse babili bayabuka pa mushili uwauma.
9 Ilyo bayabuka, Eliya aeba Elisha ati, “Njeba, bushe finshi ulefwaya nkucitile pa nshita tabalansenda ukufuma kuli iwe.”
Elisha ayasuka ati, “Napapata nsuminisha pakuti mpyane ifipande fibili ifya mupashi obe.”
10Eliya amweba ati, “Walomba icintu icayansha, lelo nga cakuti uleisa monako ilyo balensenda ukufuma kuli iwe, cileisa ba ifyo fine ulombele, nga teifyo lyena iyoo.”
11Lilya bacili mukuya balelanda ilyashi, mukupumikisha kwaisa iceleta lya mulilo ilyo bakabalwe abamulilo baletinta no kwisa bapatulula, na Eliya asendwa mu mulu muli kankungwe. 12Elisha pakumonako apunda ati, “Tata wandi, tata wandi ee! Amaceleta ya mu Israeli na ba pali bakabalwe.” Ukufumapo Elisha tatalile amumona nakabili. Elyo abuula ifyakufwala fyakwe afilepula pakati. 13Abuula umwingila Eliya aponeshe asenda abwelelamo uko afumine, aya iminina pa lulamba lwa Yordani. 14Elyo abuula umwingila uwaponene kuli Eliya auma pa menshi. Aipusha nokuti, “Bushe nomba ali kwi Yawe, Lesa wakwa Eliya?” Elyo auma pa menshi, yayakanika pakati, yambi yaba ku kulyo yambi ku kuso epo ayabukila.
15Impuka ya bakasesema abafumine ku Yeriko abaletamba ifilecitika basosa abati, “Umupashi wakwa Eliya waikala pali Elisha.” Elyo baya mukumukumanya kabili bakontamika imitwe yabo pa cinso cakwe. 16Bamweba ukuti, “Mona, ifwe fwe babomfi bobe natukwata abaume abamaka amakumi yasano (50). Leka baye balefwaya sokulu. Pantu limbi kuti Umupashi wakwa Yawe wacimusenda nauya musha ku ncende ya ku mpili nangu mwishika.”
Elisha abasuka ati, “Iyoo, mwibatuma.”
17Lelo bena bamupatikisha nganshi, icakutila aumfwa ne nsoni ukuti akaane. Nao abeba ati, “Batumeni.” Elyo batuma abaume amakumi yasano (50), abaile pwa inshiku shitatu balefwayafye, lelo bafilwa ukumusanga. 18Ilyo babwelele kuli Elisha ninshi ekala mu Yeriko, abeba ukuti, “Bushe nshamuleseshe ukuya?”
Elisha aposha amenshi
19Abaume ba mu musumba baebele Elisha abati, “Moneni mwe shikulu, uno musumba wakuulwa apasuma, ngefyo mulemona lelo amenshi yaba ayabi no mushili taukwata ifyakulya.”
20Abeba ati, “Leteni imbale ipya, elyo mubikemo no mucele.” Nabo bamuletela.
21Elyo aima aya ku mulonga, abuula no mucele aposamo, alanda nokuti, “Ifi efyo Yawe alanda ati, ‘Nimposha aya menshi. Tayakatale ayaleta imfwa nangu ukulenga umushili ukukanakwata ifyakulya.’” 22Na menshi yabafye ayasuma ukufika na kuli buno bushiku, ukulingana ne shiwi Elisha asosele.
Elisha bamuwela
23Ukufuma kulya Elisha aile ku Betele. Lilya acili mukuya mu musebo, abana bacilumendo baisa ukufuma mu musumba bayamba ukumuwela abati, “Kabiye ube cilipala, kabiye ube cilipala.” 24Elyo apilibuka abalolesha no kulanda icitipu pali bena mwishina lyakwa Yawe. Elyo ifiswango fibili fibea fyafuma mu mpanga no kwipayapo abana amakumi yane na babili (42). 25Kabili aima aya ku lupili lwa Kameli elyo ukufuma kulya abwelela na ku Samaria.