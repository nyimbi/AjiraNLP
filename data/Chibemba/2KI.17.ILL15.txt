Hoshea aba imfumu yakulekesha iya bena Israeli
1Mu mwaka walenga ikumi limo na ibili (12) uwakwa Ahasi imfumu ya bena Yuda, Hoshea mwana Elaya ewatampile ukuteeka pa bufumu bwa bena Israeli mu Samaria, kabili ateekele pa myaka pabula. 2Acitile ifyabipa pa cinso cakwa Yawe, lelo tali nge mfumu sha bena Israeli ishamutangilile.
3Shalimaneseri imfumu ya bena Asiria yaisa mukulwisha Hoshea, nao acimba kuli Shalimaneseri, alasonka no musonko wa cila mwaka. 4Nomba imfumu ya ku Asiria yasangile ukuti Hoshea ali ncenjeshi, pantu alitumine inkombe kuli So imfumu ya ku Egupto, kabili aleka no kusonka umusonko ku mfumu ya bena Asiria ngefyo alecita cila mwaka. Kanshi Shalimaneseri epakumwikata amubika na mu cifungo. 5Imfumu ya ku Asiria yaishile sansa icalo conse, yafikafye na ku Samaria no kuushinguluka pa myaka itatu. 6Mu mwaka walenga pabula uwakwa Hoshea, imfumu ya ku Asiria yapoka umusumba wa Samaria, yatamfyamo na bena Israeli baya na ku Asiria. Aya bapeela ukwikala mu Hala, mu Gosani mu lulamba lwa mumana wa Habori na mu misumba inono iya ku Medesi.
Abena Israeli basendwa muli bunkole pa mulandu wabubifi
7Fyonse ifi fyacitike pa mulandu wakuti abena Israeli bacitile ifyabubifi kuli Yawe Lesa wabo, uwabafumishe ku Egupto mu minwe yakwa Farao imfumu ya bena Egupto. Bakwete umulandu wakupepa imilungu imbi, 8elyo nokukonka imbela sha mishobo Yawe atamfishe pa ntanshi yabo, pamo pene ne mbela isho imfumu sha bena Israeli shabalangile. 9Abena Israeli balacita mu bumfisolo ifishali fyacishinka kuli Yawe Lesa wabo. Ukutula pa lupungu lwa balinshi ukufika ku musumba we linga, bakuula incende ishakupepelamo mu misumba yabo. 10Bakuula inceshi sha mabwe ishakupepelapo ne nceshi sha mulungu Ashera pa mulu wa mpili ishitali na mwisamba lya cimuti icafumba. 11Pali cila ncende yakupepelapo epo balaocela ububani ngefyo imishobo ilya Yawe atamfishe pantanshi yabo yalecita. Bacitile ifintu ifibi ifyakuti fyalenga na Yawe ukukalipa. 12Balapepa utulubi, nangu Yawe abebele ati, “Mwikatala amucita ica musango uyu.” 13Yawe alisokele abena Israeli na bena Yuda ukupitila muli bakasesema na bakamona ukuti, “Pilibukeni no kufuma mu nshila shibi. Mulebaka amafunde yandi ne fipope fyandi, ukulingana na mafunde yonse ayo nakonkomeshe ifikolwe fyenu ukulabeela kabili ayo napeele kuli imwe ukupitila mu babomfi bandi bakasesema.”
14Nomba bafilwa ukumfwa elyo batalamika imitima nge fikolwe fyabo, abashacetekele Yawe Lesa wabo. 15Bakaana ifipope fyakwe ne cipangano apangene ne fikolwe fyabo, elyo nokubasoka abasokele. Balakonkelela ifilubi ifyabuwelewele icakuti nabo bene baba abawelewele. Balapalanyafye imishobo iyabashingulwike nangu Yawe abakonkomeshe ati, “Mwilacita ifyo bena bacita.” Nomba bena batwalililafye ukulacita ifintu fyonse ifyo Yawe abaleseshe ukucita.
16 Basuula mafunde yonse ayakwa Yawe Lesa wabo, elyo baipangila ifilubi fibili ifyalengwa mu cipasho ca fiponti fya ŋombe elyo no luceshi lwa mulungu Asher. Balapepa ne fita fyonse fya mu mulu no kushinshimuna umulungu Baali. 17Balapisha abana babo abaume na banakashi mu mulilo. Balabuka no kupanda ubwanga elyo no kuiposaika mukubifya pa cinso cakwa Yawe, bamulenga no kukalipa.
18Kanshi Yawe epakufulilwa abena Israeli apakalamba, abafumya na ku cinso cakwe. Uluko lwa bena Yuda elwashelefye. 19Elyo na bena Yuda bene balifililwe ukubaka amafunde yakwa Yawe Lesa wabo. Balakonkelela imisango iyo abena Israeli batendeke. 20Ecalengele Yawe akaane umutundu wa bena Israeli onse, abacusha no kubapeela mu minwe ya bantalamisoka mpaka abafumya pa cinso cakwe.
21Ilyo apatula abena Israeli ukufuma ku ŋanda yakwa Davidi, bena babuulile Yeroboamu mwana Nebati bamucita imfumu. Yeroboamu ena epakutunka abena Israeli ukufuma kukukonka Yawe no kubalenga ukuti babifye nganshi. 22Abena Israeli batwalililafye mu fyabubifi fyonse ifyo Yeroboamu acitile icakuti bafilwa no kulekako, 23mpakafye Yawe afika na pakubafumya pa cinso cakwe, nga filya fine asokele ukupitila mu babomfi bakwe bonse bakasesema. Eico abena Israeli babafumishe mu calo cabo no kuya muli bunkole mu calo ca Asiria, eko baikala ukushinta ne lelo.
Mwaikala imishobo imbi mu Samaria
24Imfumu ya ku Asiria yaleta abantu ukufuma ku Babiloni, ku Kuta, ku Afa, ku Hamati na ku Sefafaimu no kubateka mu mishi iya mu Samaria ukupyana abena Israeli, basuka bapokolola Samaria baikala na mu mishi. 25Ilyo batampile ukwikala mulya mwine tabalepepa Yawe, eco atumine inkalamo pakati kabo nasho shaipayapo abantu bamo bamo. 26Elyo baeba imfumu ya ku Asiria ukuti, “Abantu watwele nokuya bateka mu mishi ya mu Samaria tabaishiba ifyo umulungu wa muli cilya calo ufwaya. Nautuma inkalamo pakati kabo ishambile ukubepaya, pantu abantu tabaishiba ifyo umulungu wa muli cilya calo ufwaya.”
27Elyo imfumu ya ku Asiria yapeela icebo ukuti, “Buulenipo shimapepo umo pali balya mwasendele bunkole ukufuma ku Samaria abwelelemo mukuya ikala kulya elyo akaye funda abantu ifyo umulungu wa muli cilya calo wafwaya.” 28Kanshi umo shimapepo uwafumine ku Samaria muli bunkole aisa mukwikala mu Betele, alabafunda ifyakupepa Yawe.
29Lelo cila mushobo waicitila imilungu wauko mu misumba baikelemo no kuubika mu mayanda yakupepelamo ayo abantu ba mu Samaria bakuulile mu ncende ishasansama. 30Abaume ba ku Babiloni bapanga umulungu wa Sukoti Benoti, abaume ba ku Kuta bapanga uwa Negali, elyo na baume ba ku Hamati bapanga uwa Ashima. 31Abena Afi bapanga umulungu wa Nibihasi na Tataki, elyo abena Sefafaimu bena balaoca abana babo mu mulilo nga malambo kuli Adarameleki na Anameleki, imilungu ya bena Sefafaimu. 32Balapepa Yawe, nomba basonta abantu babo icisontesonte abakulabomba nga bashimapepo mu mayanda yakupepelamo pa ncende isho bacindika. 33Lelo ilyo bayambile ukupepa Yawe, nomba mu misango imbi balebombela imilungu yabo ukulingana ne ntambi sha mishobo iyo babafumishemo.
34 Ukufika na pa bushiku bwa lelo bacili batwalililafye mu micitile yakale. Tabapepa Yawe nangu ukumfwila ifipope elyo ne fikomo, amafunde elyo ne fyebo ifyo Yawe apeela aba mu lupwa lwakwa Yakobo abo ainika abena Israeli. 35Ilyo Yawe apangile icipangano na bena Israeli, alibakonkomeshe ati, “Mwilapepa imilungu imbi nangu ukutucindika, ukutubombela nangu ukulatutuulila amalambo. 36Lelo Yawe uwamufumishe mu Egupto ku maka ayengi no kuboko ukwatambalala ena ekafye eo mulepepa. Kuli ena eko muletuula amalambo elyo no kumucindika. 37Mufwile ukuba abatekanya lyonse no kubaka ifipope, ifikomo, amafunde ne fyebo ifyo amulembela. Mwilapepa imilungu imbi. 38Mwikalaba icipangano napangile na imwe, kabili mwilapepa imilungu imbi. 39Lelo mulepepafye Yawe Lesa wenu, pantu ni ena euli nokumupokolola ukufuma mu minwe ya balwani benu.”
40Nabo bakaana ukumfwa, batwalililafye mu micitile yabo iyakale. 41Nelyo aba bantu balepepa Yawe, lelo balitwalilile mukulabombela imilungu yabo. Ukufika na pa bushiku bwa lelo, abana babo na beshikulu babo balitwalililafye ukucita ifyo ifikolwe fyabo fyalecita.