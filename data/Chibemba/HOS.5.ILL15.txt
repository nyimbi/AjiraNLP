Ububi bwa ntungulushi sha bantu
1“Imwe bashimapepo, umfweni kuno.
Kutikeni nemwe mwe bena Israeli.
Umfweni kuno nemwe mwe ba mu lupwa lwabufumu.
Ubu ubupingushi buli pali imwe,
Pantu nimwe mwali nge citeyo ku Misipa,
kabili mwali nge sumbu ilyo bateya pa lupili lwa Tabo.
2Abansangukila bonse nabatwalilila ukwipaya,
eico bonsefye nkabalimuna.
3Ine nalishiba ifyo abena Efulemu nefyo abena Israeli baba,
teti bamfise kantu nelyo kamo.
We Efulemu wacita ubucende pakuntalamina,
kabili we Israeli waliikowesha we mwine.
Hosea asoka abantu palwa kupepa utulubi
4“Ifibi ifyo abena Israeli bacita
efilebalesha ukubwelela kuli Lesa wabo.
Pantu baba no mupashi wabucilende,
tabasakamanako na kuli Yawe nakalya.
5Icilumba ca bena Israeli ecikabashinina,
ifibi fyakwa Efulemu na Israeli efikabaletelela,
efikaletelela na bena Yuda bene.
6“Nelyo balesenda impaanga shabo ne ŋombe shabo
pakuya mukulashituula ilambo kuli Yawe,
awe baleicushafye,
balefilwa ukumona Yawe pantu nabafutatila.
7Abantu tababa na cishinka kuli Yawe,
bafyala abana mu bulalelale.
Kanshi nomba imitebeto yakusefya umweshi upya ikabonaula
kumo kwine na mabala yabo.
Abena Yuda balalwa na bena Israeli
8“Lisheni intandala mu Gibea,
lisheni ipenga mu Rama,
Ku Beti Afeni ikatisheni inkuuta ya nkondo.
Mwe bena Benjamini, akuyeni kukulwa inkondo.
9Ubushiku bwakukanda, Efulemu akashala icibolya,
mu nko shonse isha bena Israeli ndesosa ifikacitika.”
10Yawe aletila ati,
“Intungulushi sha bena Yuda shaba nga balya abaseshanya amabwe ayapatulula imipaka.
Ndi nokupongolwela icipyu candi pali bena kwati lyeshi lya menshi.
11Efulemu alacushiwa no kunyantililwa mu bupingushi,
pantu akonkelela ifyabuwelewele.
12Kuli Efulemu naba nge cishishi icilya insalu,
na ku ba ŋanda yakwa Yuda naba nge cilonda icishipola.
13Ilyo Efulemu amwene ifyo amalwele yamwikete,
na Yuda nao ilyo amwene icilonda cakwe,
elyo Efulemu aile ku Asiria kukupapata imfumu nkalamba iyateekele icalo pakuti imwafwilisheko,
nomba nayo kabili yafilililwafye ukumuposha
no kumundapa ifilonda.
14Pantu ine nkaba nge nkalamo kuli Efulemu.
Ngo musepela wa nkalamo ku ba ŋanda yakwa Yuda.
Nkabatakanya nkaye no kuya,
nkabasenda, takwakamoneke nelyo umo uwakubapokololako.
15Elyo nkabwelela ku cifulo candi,
mpakafye bakasumine ifilubo fyabo, no kufwaya icinso candi,
mukucucutika kwabo bakamfwaya ne mitima yabo yonse.”