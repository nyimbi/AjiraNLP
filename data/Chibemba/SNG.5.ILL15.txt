Shibwinga
1We nkashi yandi, nabwinga wandi,
ala ine ninjisa mwibala lyandi.
Nalasaba na muri wandi pamo ne fintu fyandi ifinunka ubusaka.
Ndelyamo ubuci bwandi no lupuma lwandi ulwa buci.
Ndenwamo umwangashi wandi no mukaka wandi.
Inshindishi
Akulyeni bane, no kunwa mulenwa,
akunwenshenifye mwe batemwikwa besu!
Ulwimbo lwacine
Nabwinga
2Ine nali mu tulo, lelo umutima wandi wena walelola.
Awe naumfwafye uko umutemwikwa wandi alekonkonsha ku ciibi ati,
“Njiswilako nkashi yandi, we mutemwikwa wandi,
we nkunda yandi, we wapwililika wandi.
Ine umutwe naubomba ku mume,
no mushishi naubomba ku mamata ya bushiku.”
3Na ine nayasuka nati, “Ala ine nimfula ifyakufwala,
bushe mfwale nakabili?
Ine ninsamba ku makasa,
bushe njalamfye nakabili?”
4Umutemwikwa wandi epakupisha iminwe yakwe mu cipunda ca ciibi,
na ine umutima apopene wabilimuka.
5Awe naima, naya kukwiswilako umutemwikwa wandi,
ninshi na mafuta ya busaka muri yalekonkoloka ku fisansa fyandi,
na ku minwe yandi ninshi kuletona amafuta,
nayo yaletonena na pa cikatilo cakwiswilako iciibi.
6Kutifye cilya naiswilako umutemwikwa wandi,
namona talipo, kanshi ninshi naya kale.
Na ine cankalipa nganshi pa mulandu wa kongoloka kwakwe.
Epakufuma naya ndamufwaya, nomba nafilwa ukumusanga,
naita, naita mwe, awe tewakwasuka nakalya.
7Bamalonda abapitana mu musumba basuka bansanga,
balanguma, bancena ne filonda,
bampoka ne cakufimbana candi.
Bamalonda ba pa malinga abo!
8Mwe bakashana ba mu Yerusalemu, nga mwamona umutemwikwa wandi,
napapata mumwebe ukuti ine nindwala icikonko kukumufuluka.
Inshindishi
9Cinshi calenga umutemwikwa obe ukucila bambi,
icalenga ukuwamisha ukucila bonse abanakashi.
Finshi ifyo umutemwikwa obe acilako bambi,
pakuti iwe uletukonkomesha ifyo?
Nabwinga
10Umutemwikwa wandi aba no mubili uwatelela kabili umusweshi,
tewakulubika nangufye engaba pakati ka bantu amakana na makana.
11Umutwe wakwe ni golide uwalopololwa bwino.
Umushishi wakwe waba utali kabili uwasoboloka,
umushishi uwafiita fitiiti nga mwankole mwaliba ne fikuti fya mpolombo,
12Amenso yakwe yaba nge nkunda ishili mupepi na kamana akalepita,
kabili yaikala nge fisamo ifyakuiyemfya ifyamutengo,
ayowele mu menshi ayasuma ayabutulukila.
13Amasaya yakwe yaba nga molwa wa luputa,
umwamena ifyakusuba ifinunka ubusaka.
Imilomo yakwe yaba kwati buluba ubuletona muri.
14Iminwe yakwe yaba isuma iyakulungilwa bwino kwati ni golide,
iyo afwalako mbalaminwe sha tumabwe utwamutengo utwa kirisaliti.
Umubili wakwe waba uwakulungilwa bwino kwati likosa lya nsofu ilyatelela,
ilyo babikamo utumabwe twamutengo utwa safile.
15Amolu yakwe yaba nge nceshi ishakuulilwa na mabwe ayakulungika aya marbo,
ishashimpwa pa mashinte ya golide eka eka.
Amoneka ngo lupili lwa Lebanoni ulwakwata ifimiti fya keda ifyapulamisha.
16Akanwa kakwe kalilowesha
kabili ne misosele yakwe yaba iyisuma.
Awamafye onse.
Mwaumfwa kanshi ifyaba umutemwikwa wandi, cibusa wandi,
mwe bakashana ba mu Yerusalemu.