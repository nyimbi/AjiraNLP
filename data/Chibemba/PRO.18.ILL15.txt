Abamutelelwe na balubuli
1Umuntu uwikala eka acita ifyo atemenwe umwine,
ukumupanda amano kumukalifyafye umutima.
2Icipuba tacisakamana kumfwa icintu umo cilolele iyoo,
ena afwayafye ukulanda ifili mu mutima wakwe.
3Ukubifya ekubalilapo elyo pakonka ukusuulwa,
ifyansoni efibalilapo elyo pakonka umusebanya.
4Amashiwi yafuma mu kanwa ka muntu litenga lya menshi,
mumana uwaisula kabili kamfukumfuku kamano.
5Ala tacawama ukuwila ku lubali lwa muntu uubifishe,
nelyofye ukufyenga uwakaele.
6Imilandile ya cipuba ileta ukukansana,
kabili isonsomba ne mpumo.
7Akanwa ka cipuba kailetelela ukulobelapo,
ne casakanwa cakwe citembo ku bumi bwakwe.
8Amashiwi yabukwakwa yalowa ngo twakusasula,
yatentemukila munda mukati.
9Umuntu umunaŋani pakubomba imilimo yakwe,
alilingana no muntu umonaushi.
10Ishina lyakwa Yawe lupungu ulwakosa,
ulo umuntu umololoke abutukilako pakuti apusuke.
11Ifyuma fya mukankala lilinga lyakwe ilyakosa ilyakumupusushako,
nga filya fine abena musumba bacetekela mwilinga lyauko.
12Icilumba ecitwala umuntu kukonaika,
lelo ukuicefya ekutangilila ukucindama.
13Umuntu uwankula talati omfwikishe euilanga ukuti cipumbufye,
kabili ailetelafye insoni.
14Umutima wa muntu eushipikisha mu bulwele,
nomba nga watompoka awe ninshi cayafya no kwafya.
15Umuntu wamano alacincila pakufwaisha ukulundapo amano yakwe,
na matwi ya wacenjela yafwaya umucetekanya.
16Ubupe bwiswila inshila uupeela,
kabili bumutwala pa cinso ca bakalamba.
17Uubalilapo ukulubulula mu cilye amoneka kwati ewalungika,
mpakafye shimilandu munankwe nao alubulule no kwipukisha.
18Ukupendula kupwisha ifikansa,
elyo no kupatulanya pakati ka bapusene babili.
19Munonko uo mwapusana nankwe cayafyapo ukumunasha,
ukucila ne linga lya musumba ilyakosa,
ukukansana nankwe fiba nge mipilikisho yakwisalila iŋanda yakwe.
20Ku milandile ya muntu kulenga umuntu ukwikuta,
ifisabo fya kanwa kakwe fimulenga ukwikuta.
21Imfwa no bumi fyaba mu maka ya lulimi,
na balutemwa ukulubomfya balya ifisabo fyaluko.
22Umuntu uwasanga umukashi ninshi asanga icintu icisuma,
apokelela icakusenamina ukufuma kuli Yawe.
23Umulanda alomba ukumulangulukilako,
lelo umukankala ena pakwasuka otokafye.
24Limo ifibusa nga fyafula bucibusa bulonaika,
lelo kulaba cibusa uukonena ukucila na munonko.