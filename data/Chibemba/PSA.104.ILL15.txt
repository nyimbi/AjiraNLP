1We mutima wandi paala Yawe na matotelo.
Yangu we Yawe Lesa wandi ifyo wacindama,
kabili ifyo wapulama no bulamba!
2We mwine ulaifimba ulubuuto nge cakufwala,
walifungulula umulu nge tenti.
3Na pa menshi ya mu mulu epo wakuula umusumba obe,
amakumbi eyo wacita iceleta lyobe,
na pa mapindo ya mwela epo wendela.
4Imyela eyo wacita ukuba inkombe yobe,
ne mingu sha mulilo ukuba ababomfi bobe.
5Walikasha isonde pa mufula waliko,
icakuti teti litenkane iyoo.
6Walikupa isonde kuli bemba nge cakufwala,
na menshi yafika na pa mulu wa mpili.
7Lelo ilyo wakalipe, amenshi yalibwelelemo,
ilyo yaumfwile icibulukutu ce shiwi lyobe nayo yaile ulubilo.
8Yatentemwike mpili, yaya yalakonka imikonko,
yalola noko wayateyanishishe.
9Waliyacitila umupaka uyo yashili nokuciluka,
kanshi tayakatale ayabunsha icalo nakabili.
10Wapanga no tumfukumfuku twa menshi,
tulepongoloka mu mipokapoka ya mpili.
11Ne nama sha mpanga emo shinwa amenshi,
na bapunda ba mpanga batalalika ku mikoshi.
12Ku miti ya mu lulamba lwa mimana eko ifyuni fipikwila ifisansala,
na ku misambo eko fililila.
13Ulatuma ne mfula iyifuma ku mulu pakulokelela mu mpili,
ne calo cilasekelela ku fisabo fya mulimo obe.
14Ulamesha umulemfwe uwakuti i≈ãombe shilelya,
ne filimwa ifyakuti umuntu alelima,
epakuti alemona ifyakulya ukufuma ku mushili.
15Ulaleta no mwangashi uwakusansamusha umutima wa muntu,
na mafuta ya miolifa ayakuyemfya umubili,
kabili no mukate uwakubapeela amaka.
16Imiti yakwa Yawe ilalokelelwa bwino ku mfula,
e miti iyalepesha iya keda ku Lebanoni iyo umwine alimba.
17Emo ifyuni fipikwila ifisansala fyafiko,
na mu miti ya paini emo bakabaso basanga ubwikashi.
18Ifibushi mabwe fikala mu mpili ishitali,
bapati nabo bekala mu milale ya mabwe.
19Umweshi nao wafwilisha abantu pakuti baleishiba ukwaluka kwa nshita,
elyo na kasuba nako kalishiba inshita yakuwilapo.
20Ne mfifi niwe uileta, no kwila ninshi bwaila,
kabili ne nama sha mpanga shonse nasho epakusokoloka.
21Inkalamo nasho shilabuluma pakwikata inama,
shifwaya icakulya kuli iwe we Lesa.
22Akasuba nga katula ninshi shabwelelamo mu mateshi yashiko,
emo shayalala.
23Kanshi abantu nabo elyo bafuma,
baya ku milimo yabo mpakafye na ku cungulo.
24Yangu we Yawe, ifintu ubwingi ifyo wabumbile!
Ni mu mano emo wafibumbile.
Ee, na mwisonde mwaisulafye ifibumbwa fyobe fyeka fyeka.
25Kwaba na bemba umukalamba uwapabukisha,
umwaba ifibumbwa ifishingapendwa,
ifipema ifingi ifikulu ne finono.
26Na mato emo yapitana ukuya no kubwela,
na cishimweshimwe ci Lefiatani ico iwe wabumbile ukwangalamo.
27Ifi fyonse niwe filoleshako
pakuti ufipeele ifyakulya pa nshita iyalinga.
28Ilyo ufipeela ifyakulya, nafyo filalonganika.
Ilyo ufungulula amaboko, filapokelela ifintu fisuma.
29Nga wafifutatila, filakwata no mwenso,
Nga wafipoka umweo, fyaleka no kupema,
nafyo filafwa fyabwelela na ku lukungu.
30Nga watuma no Mupashi obe, awe ninshi filabumbwa,
ulalenga kanshi ne sonde ukulengwa cipya cipya.
31Uleke ubucindami bwakwa Yawe bulebelelela pe!
Yawe nalesekela mufyo abomba!
32Ena atila nga alolesha pesonde, lilaitentelafye,
ilyo akumya impili ninshi nasho shilafutumuna icushi.
33Nakulaimbila Yawe ukushinta napo ine nkafwila,
ine nakulaimba ishamalumbo kuli Lesa wandi ilyo ncili no mweo.
34Uleke amatontonkanyo yandi yabe ayakumusekesha,
pantu ine nsekelela muli Yawe.
35Uleke imbifi shilobelele shonse pano isonde,
elyo na babifi peshalafye nelyo umo.
We mutima wandi paala Yawe na matotelo!
Akulumbanya Yawe!