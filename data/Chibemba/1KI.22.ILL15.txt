Mikaiya asesema palwakwa Ahabu
1Pa myaka itatu tapatalile apaba inkondo pakati ka bena Aramu na bena Israeli. 2Lelo mu mwaka walenga itatu Yehoshafati imfumu ya bena Yuda yaima yaya mukupempula imfumu ya bena Israeli. 3Imfumu ya bena Israeli yalyebele bacilolo baiko aiti, “Bushe tamwaishiba ukuti Ramoti Gileadi yesu? Nomba ifwe tatwacitapo nangu cimo icakulenga tupoke iyi ncende ukufuma ku mfumu ya bena Aramu.”
4Elyo aipusha Yehoshafati ati, “Bushe teti ungafweko ukuya lwisha Ramoti Gileadi?”
Yehoshafati ayasuka imfumu ya bena Israeli ati, “Ine ndifye cimo cine na iwe. Abantu bandi, bantu bobe, na bakabalwe bandi ni bakabalwe bobe,” 5lelo Yehoshafati kabili alanda ku mfumu ya bena Israeli ati, “Utale wipushe kuli Yawe.”
6Elyo imfumu ya bena Israeli yalonganika bakasesema bonse abaume abali imyanda amakumi yane (400) no kubepusha ati, “Bushe kuti naya lwisha Ramoti Gileadi nangu ndeke?”
Nabo bayasuka imfumu abati, “Kabiye, pantu Yawe ali nokucipeela mu minwe yobe.”
7Lelo Yehoshafati epakwipusha ati, “Bushe pano tapali kasesema wakwa Yawe uwakuti twipusheko?”
8Imfumu ya bena Israeli yayasuka Yehoshafati aiti, “Kwena kuciliko umuntu na umbi uwakuti atwipushisheko kuli Yawe, nomba nalimupata pantu tatala asesema icisuma nangu cimo palwa ine, kanofye ifibi. Uyu muntu ni Mikaiya mwana Imula.”
Yehoshafati ayasuka ati, “Imfumu taifwile kulanda ifyo.”
9Elyo imfumu ya bena Israeli yaita umo pali bacilolo baiko no kumweba ati, “Kalete Mikaiya mwana Imula nombaline.”
10Imfumu ya bena Israeli na Yehoshafati imfumu ya bena Yuda baikele pa fipuna fyabo ifyabufumu pa lubansa lwakutwilapo mupepi ne mpongolo yakwingililapo mu Samaria, ninshi nabafwala ifyakufwala fyabufumu kabili na bonse bakasesema balesesema pa cinso ca shamfumu. 11Nomba Sedekia umwana umwaume wakwa Kenana alipangile insengo sha fyela elyo asosa ati, “Ifi efyo Yawe alanda ukuti, ‘Kuli ishi nsengo eko uli nokupunkila abena Aramu mpaka ukabonaule.’”
12Bakasesema bonse bambi balesesema cimo cine abati, “Usanse Ramoti Gileadi kabili uli nokuucimfya, pantu Yawe ali nokucipeela mu minwe ya mfumu.”
13Inkombe batumine kuli Mikaiya yamweba ati, “Mona, abanobe bonse nabasesema ukuti imfumu ili nokucimfya. Kanshi na iwe ulekefye amashiwi yobe yabe nga yabo, kabili ulande ifisuma.”
14Lelo Mikaiya asosa ati, “Mu cishinkafye cakwa Yawe uwamweo, ine nalamwebafye ifyo Yawe alenjeba.”
15Ilyo afika, imfumu yamwipusha aiti, “Mikaiya bushe kuti twaya lwisha Ramoti Gileadi nangu ndeke?”
Amwasuka ati, “Kalwishe no kuya cimfya, pantu Yawe ali nokucipeela mu minwe yobe.”
16Imfumu yamweba aiti, “Bushe miku inga nkakulenga ukulapa ukuti wilanjeba ifintu fimbi kanofye icine mwishina lyakwa Yawe?”
17 Elyo Mikaiya ayasuka ati, “Namona abena Israeli nabasalangana bonse mu mpili nge mpaanga ishabula kacema, na Yawe atila, ‘Aba bantu tabakwata shikulu wabo. Eico lekeni cila muntu abwelele ku ŋanda mu cibote.’”
18Imfumu ya bena Israeli yaeba Yehoshafati aiti, “Bushe nshacikweba nati tasesema ifisuma nangu fimo palwa ine kanofye ifibi fyeka?”
19 Mikaiya akonkanyapo ati, “Eico umfwa kwishiwi lyakwa Yawe. Nimona Yawe ekele pa cipuna cabufumu ne fita fyonse ifya mu mulu nafiminina ukushinguluka ku lubali lwa ku kulyo no lwa ku kuso. 20Kabili Yawe alanda ati, ‘Ninani alaya tunka Ahabu mukuya lwisha Ramoti Gileadi pakuti kulya ekwakuti aye afwile?’ Pakwasuka uyu alanda ici, umbi nao alanda ici.
21“Elyo pakulekelesha, umupashi waisa iminina pantanshi yakwa Yawe walanda auti, ‘Nalaya mutunka.’
22“Yawe aipusha ati, ‘Ni mu nshila nshi?’
“Nao wayasuka auti, ‘Nalaya no kuya ba umupashi wabufi mu tunwa twa bakasesema bakwe bonse.’
“Yawe asosa ati, ‘Walaya munasha mukumutunka, kabiye uye ubombe.’
23“Nomba mona, Yawe nabika umupashi wakubepa ubufi mu tunwa twa bonse aba bakasesema bobe. Yawe napingula icinkunka pali iwe.”
24Elyo Sedekiya umwana mwaume wakwa Kenana aima aya toba Mikaiya ulupi pa menso. Amwipusha ati, “Ni nshila nshi umupashi wakufuma kuli Yawe wilemo ilyo wacifuma kuli ine ukwisa landa kuli iwe?”
25Mikaiya amwasuka ati, “Uli nokushininkisha pa bushiku ukaya belama mu muputule wamukati.”
26Elyo imfumu ya bena Israeli yapeela icipope aiti, “Sendeni Mikaiya mumutwale kuli Amoni, kateeka wa musumba, na kuli Yoashi umwana wa mfumu. 27Muye mweba ati, ‘Ifi efyo imfumu yasosa aiti, bikeni uyu muntu mu cifungo kabili tecakwesha ukumupeela icintu nangu cimo, kanofye umukate na menshi mpaka ilyo nkabwela umutende.’”
28Mikaiya alanda ati, “Nga cakuti uli nokubwela umutende, ninshi Yawe talandile ukupita muli ine.” Alundapo nokuti, “Mwe bantu bonse, mumfwe amashiwi aya nalanda.”
Ahabu bamwipaya ku Ramoti Gileadi
29Kanshi imfumu ya bena Israeli na Yehoshafati imfumu ya bena Yuda epakuya ku Ramoti Gileadi. 30Imfumu ya bena Israeli yaeba Yehoshafati aiti, “Ine nalaifungushanya pakwingila mu bulwi, lelo iwe ufwale ifyakufwala fyabufumu.” Elyo imfumu ya bena Israeli yaifungushanya pakwingila mu bulwi.
31Nomba imfumu ya bena Aramu yalipeele icipope ku bakalamba ba bashilika ba maceleta amakumi yatatu na babili (32) ukutila, “Imwe mwilwisha umuntu umbi, abe umunono nangu umucindami, kanofye imfumu ya bena Israeli.” 32Ilyo abakalamba ba maceleta bamona Yehoshafati, batila, “Cacine uyu wine e mfumu ya bena Israeli.” Epakumwalukila ukuti bamusanse, lelo ilyo Yehoshafati apunda, 33abakalamba ba bashilika ba maceleta bamona ukuti te mfumu ya bena Israeli, elyo baleka ukumukunkunika.
34Nomba umo abuula ubuta aposa umufwi icilaselase, waya lasa imfumu ya bena Israeli pakati ka filundilo fya cakucinga icifuba cakwe. Imfumu yaeba uwaleensha iceleta aiti, “Alushe celeta umfumye mukulwa, nabancena.” 35Akasuba konse inkondo yakoselakofye ninshi imfumu ikelefye mwiceleta, naishintilila kwiceleta mukati yalosha amenso ukwali abena Aramu. Umulopa walefuma pa cilonda cakwe walasumina panshi ya mwiceleta, mpaka mu nshita ya cungulo yafwa no kufwa. 36Ilyo akasuba kaya mukuwa, imbila yapita mu bashilika bonse ukuti, “Umuntu onse abwelele ku musumba wakwe, umuntu onse ku calo cakwe.”
37Kanshi imfumu ilyo yafwile, baletele icitumbi ku Samaria, eko baisa shiika. 38Baya samfya iceleta pa cishiba mu Samaria (apalesamba bacilende) elyo imbwa shaisa mukumyanga umulopa wakwe ukulingana nefyo ishiwi lyakwa Lesa lyasosele.
39Palwa fintu fimbi ifya bufumu bwakwa Ahabu, na fyonse ifyo acitile, isano akuulile, ne misumba acingileko amalinga, bushe tafyalembwa mwibuku lya milandu ya mfumu sha bena Israeli? 40Ahabu aile lala ukwalala ifikolwe fyakwe. Na Ahasia umwana wakwe umwaume amupyana pa bufumu.
Yehoshafati aba imfumu ya bena Yuda
41Yehoshafati umwana mwaume wakwa Asa aishile ba imfumu ya bena Yuda mu mwaka walenga ine ilyo Ahabu ali imfumu ya bena Israeli. 42Yehoshafati ali ne myaka amakumi yatatu na isano (35) ilyo apyene pa bufumu, kabili ateekele mu musumba wa Yerusalemu pa myaka amakumi yabili na isano (25). Nyina ishina lyakwe ali ni Asuba umwana umwanakashi wakwa Shili 43Muli fyonse alaendafye mu nshila shakwa wishi Asa, kabili tatalile afumamo. Acitile ifintu ifyalungama pa cinso cakwa Yawe. Nomba incende shakupepelamo isho balecindika taonawile, na mulya mwine emo na bantu bakonkenyepo ukulatuula amalambo no kocelamo ububani. 44Kabili Yehoshafati aikele umutende ne mfumu ya bena Israeli.
45Palwa fintu fimbi ifya pa bufumu bwakwa Yehoshafati, ifintu fyonse ifyo abombele ne nkondo alwile, bushe tafyalembwa mwibuku lya milandu ya mfumu sha bena Yuda? 46Alifumishe mu calo bacilende ba ku mfuba abaume bonse, nabashele panuma yakuteeka kwakwa wishi Asa. 47Mu Edomu tamwali imfumu, inkonkani eyateekele.
48Nomba Yehoshafati alipangile amato ya makwebo ayengi nganshi ayakuya ku Ofiri mukusenda golide. Nomba yafilwa ukwenda pa menshi, yaonaikila pa Esioni Geberi. 49Pali ilya ine nshita Ahasia umwana mwaume wakwa Ahabu aeba Yehoshafati ati, “Leka abantu bandi baye pamo na bantu bobe mu mato,” nomba Yehoshafati akaana. 50Elyo Yehoshafati afwa ayalala ukwalala ifikolwe fyakwe, baya mushiika mu musumba wakwa Davidi wishi elyo Yehoramu umwana wakwe umwaume amupyana.
Ahasia aba imfumu mu Israeli
51Ahasia umwana umwaume wakwa Ahabu aishile ba imfumu ya bena Israeli mu Samaria mu mwaka walenga ikumi limo na cine lubali (17) ilyo Yehoshafati ali imfumu ya bena Yuda. Kabili ateekele icalo ca Israeli pa myaka ibili. 52Acitile ifyabipa pa cinso cakwa Yawe, pantu akonkele mu nshila shakwa wishi na nyina, elyo na mu nshila shakwa Yeroboamu umwana umwaume wakwa Nebati, uwaposele na Israeli mukucita ububifi. 53Aletumika no kupepa Baali kabili asonsomba Yawe, Lesa wakwa Israeli, ukukalipa ngefyo wishi acitile.