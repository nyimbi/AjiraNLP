Paulo asakamene ukufunda pali Kristu uwatanikwe
1Bamunyinane ilyo naishile uko kumwenu ndefunda pa fintu fikankala Lesa abomba, nshalebomfya bucenjeshi mukulanda nangu kulanga ukumucila ukucenjela mu mano. 2Pantu ilyo nali na imwe nshalefwaya ukulanga ukwishiba nelyo cimo, kanofye Yesu Kristu uo batanike pa musalaba. 3Ilyo naishile uko, nshali uwashipa, lelo nali no mwenso no kututuma naletutuma. 4Mu mashiwi yandi na mukubila mwine tamwali mashiwi yamano ayakumusembeleka iyoo, lelo icalemonekamofye maka yakwa Mupashi wakwa Lesa. 5Epakuti icisumino cenu cishintililefye pa maka yakwa Lesa te mu mano yabumuntu iyoo.
Amano yakwa Lesa
6Lelo ifwe tulanda ifyamano ku bantu abafumaluka mu cisumino. Nomba te mano ya muli cino calo nangu aya bakateeka ba cino calo, abo amaka yabo yalaswa yapwe. 7Ifwe tulanda pa mano ya nkaama yakwa Lesa, ayo Lesa afisa ku bantu. Lelo ayo mano Lesa asalile ne calo tacilabako, pakuti na ifwe tushukile ukucindama. 8Pali bakateeka ba cino calo tapali nangu umo uwaishiba ayo mano. Pantu abeshiba nga tapali watanike Imfumu yacindama. 9Lelo calembwa ukuti,
“Ifintu ifyo ilinso lya muntu lishatala alimona,
no kutwi kwa muntu kushatala akumfwa,
nelyo amano ya muntu yashatala ayatontonkanya,
efyo Lesa apekanishisha abantu abamutemwa.”
10Ifi e fintu Lesa atusokolwela ku maka yakwa Mupashi wakwe. Pantu Mupashi alabebeta muli fyonse. Abebeta ne fyafisama fine muli Lesa. 11Pantu na ku bantu, uwishiba ifyo umuntu atontonkanya, mupashi wakwe akwata. Kanshi eifyo fine na kuli Lesa, ni Mupashi wakwa Lesa eka, ewaishiba fyonse pali Lesa. 12Nomba ifwe te mupashi wa muno calo twapokelela iyoo. Ifwe twapokelela Mupashi uwafuma kuli Lesa, epakuti tuleishiba fyonse ifyo Lesa atupeela.
13Eico ifyo tulanda, te fintu fyafundwa na mano ya bantu, lelo ni mu mashiwi Mupashi atufunda, epakuti tulelondolola ifishinka pali Lesa ku bantu ababa na Mupashi. 14Umuntu uwabula Mupashi, tekuti apokelele ifintu Mupashi alemweba. Wena afimona ukuti fyabuwelewele. Alafilwa ukufyumfwa, pantu kanofye umuntu uuli na Mupashi Wamushilo ewingafyumfwa. 15Umuntu uwaba na Mupashi ewingapingula ifintu fyonse, lelo umwine wena teti pabe nangu umo uwakumupingula. 16Efyo calembwa ukuti,
“Nani uwaishiba amano ya Mfumu?
Nani uwingapandako Imfumu amano?”
Lelo kwena ifwe twalikwata amano yakwa Kristu.