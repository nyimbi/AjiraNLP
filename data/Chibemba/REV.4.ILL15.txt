Ifyo bapepa Lesa mu mulu
1Ilyo ifi fyapita nati ndoleshe, namona iciibi icacenama mu mulu. Elyo ne shiwi ilya ciunda kwati lipenga ilyo naumfwile na pakubala, lyanjeba aliti, “Nina isa kuno, nalaisa kulanga ifili nokucitika kuntanshi.” 2Awe apopene Mupashi Wamushilo anjikata, ansenda. Mu mulu mulya, namona icipuna ca Mfumu na umo naikalapo. 3Impumi ya waikele pa cipuna yalebengeshima kwati ni filya fibeka amabwe ya yasipeli na kanelia. Icipuna ca Mfumu cashingulwikwe no mukolamfula uwalemoneka kwati libwe lya emeradi. 4Ukushinguluka icipuna ca Mfumu kwaliko ifipuna fyabufumu amakumi yabili na fine. Pali ifi fipuna pena paikele abakalamba amakumi yabili na bane bafwele insalu ishabuuta ne fisote fyabufumu ku mitwe ifya golide. 5Mu cipuna ca Mfumu mwalefuma ukubyata kwa myele ya nkuba no kubulukuta no kupanta kwa mfula. Kabili pantanshi ya cipuna ca Mfumu pali ifisaniko cine lubali fileyaka. Ifi fisaniko e mipashi yakwa Lesa cine lubali. 6Pantanshi ya cipuna ca Mfumu palemoneka nga bemba uwaba kwati mulolani uwabeka kwati libwe lya kilistali.
Kabili ukushinguluka icipuna mu mbali shonse, kwali ifintu ifyamweo fine ifyali na menso ayengi kuntanshi na kunuma. 7Icamweo icakubalilapo cali kwati ni nkalamo, icabubili cali kwati ni ŋombe, icabutatu cena cali ne mpumi kwati ni mpumi ya muntu, elyo icalenga fine cali kwati ni kapumpe uulepupuka. 8Ifyamweo fyonse fine, cila cintu cali na mapindo mutanda, elyo naya mapindo mukati na kunse mwalifye amenso yeka yeka. Elyo akasuba no bushiku fibikapofye ukwimba ukwabula ukuleka fileti,
“Uwamushilo, uwamushilo, uwamushilo,
ni Mfumu Lesa wa maka yonse,
uwaliko, uwabako, kabili uukesa bako.”
9Ifyamweo fine fimba inyimbo shakulumbanya no kucindika no kutasha uwaikala pa cipuna ca Mfumu, uyu wakubelelela pe. Lyonse ilyo ficita ifyo, 10abakalamba amakumi yabili na bane balafukamina uwaikala pa cipuna ca Mfumu, no kulapepa uyu wakubelelela pe. Elyo babika pantanshi ya cipuna ca Mfumu ifisote fyabo ifyabufumu balesosa abati,
11“We Mfumu yesu kabili we Lesa wesu!
Iwe walilinga ukukulumbanya no kukucindika
kabili walilinga no kuba na maka.
Pantu niwe wabumbile ifintu fyonse.
Ni ku kufwayafye kobe eco ifintu fyonse fyabumbilwa
no kuba eco fyabelako.”