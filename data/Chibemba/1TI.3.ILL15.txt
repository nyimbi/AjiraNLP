Bakangalila wa lukuta
1Aya mashiwi yacishinka ayakuti umuntu nga alefwaya ukuba kangalila wa lukuta, ninshi alefwaya umulimo uusuma. 2Kangalila wa lukuta afwile ukuba umuntu uwabula umulandu, uwakwata umukashi umofye epela, umuntu uwa misango isuma, uwatekanya, uwaicindika, uwaishiba ukupokelela abeni, kabili uwaishiba no kufunda. 3Tali nakuba cakolwa wa bwalwa nangu ukuba uwalubuli, lelo ali nokuba uwamutembo, kabili uwacibote. Kabili tafwile kuba umuntu uwatemwisha indalama. 4Ali nokuba umuntu uwaishiba ukusunga aba mu ŋanda mumwakwe bwino, kabili ali nokulenga ukuti bamwane balemubeela no kumucindika. 5Pantu umuntu nga taishiba ifyakusunga aba mu ŋanda mumwakwe, nga kuti asunga shani ulukuta lwakwa Lesa? 6Tali nakuba umuntu umupya mu cisumino, epali atampa ukuitutumuna ku cilumba, kabili apingwilwapo nga filya Ciwa apingwilwe. 7Kabili ali nokuba umuntu uo abantu abashili bena Kristu bacindika epali asebana, kabili aiposa mu citeyo cakwa Ciwa.
Badikoni mwibumba lya bena Kristu
8Badikoni nabo bene bali nokuba abaicindika kabili abacishinka. Tabali nakuba bacakolwa wa bwalwa nangu abatemwisha indalama. 9Bali nokwikatisha imilandu ya nkaama ya cisumino, ukwabula ukutwishika mu mitima yabo. 10Pakubala bali nokweshiwa. Elyo nga basanga ukuti tapali cakubalesha, lyena elyo balebomba nga badikoni. 11Abakashi babo nabo bene bali nokuba abaicindika. Tabali nakuba abalwambo, lelo bali nokuba abatekanya kabili abacishinka muli fyonse. 12Badikoni bali nokukwata umukashi umofye. Kabili bali nokuba abantu abaishiba ukusunga bwino abana babo na ba mu ŋanda mumwabo. 13Badikoni ababomba imilimo yabo bwino, bakamona ukuti abantu babacindika. Elyo bakamona nokuti balalanda pa cisumino cabo muli Kristu Yesu ukwabula umwenso.
Inkaama ikalamba
14Ilyo ndekulembela ifi fintu, ndesubila ukuti nalaswa njisefye bwangu kuli iwe. 15Lelo nga kwaba ifyakunshingilisha, uyu kalata alekwishibisha ifyo imibeele ya ba mu lupwa lwakwa Lesa ili nokuba. Pantu bena e lukuta lwakwa Lesa uwamweo, ebaba ulupami ulwakutungilila icishinka. 16Cinefye, te cakutwishika, inkaama iyaba mwipepo lyesu ikulu nganshi.
Wena aishile moneka ngo muntu.
Mupashi ashininkishe ukuti alalungika.
Bamalaika nabo balimumwene.
Abantu bamubilile na ku Benafyalo.
Abantu ba pano calo nabo balimusumina.
Lesa amusendele ku mulu no mucinshi.