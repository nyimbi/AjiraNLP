Icimfulumfulu mu Yerusalemu
1Nomba moneni. Imfumu Yawe umwine wa fita alaswa apoke ifintu fyonse
ifyo abena Yerusalemu na bena Yuda babomfya mu bwikashi,
alaswa apoke na bantu bene ifyo babomfya,
Alaswa abapoke icakulya na menshi,
2ne mpalume ne fita,
na bapingushi na bakasesema,
na bakapendula na bacilolo,
3na bamushika wa fita amakumi yasano (50) ne ntungulushi,
na bampandamano, na bacenjela mu fyakubasa
ne ŋanga shonse ishisobela ifyakuntanshi.
4Yawe akaleka utwaice ukuba intungulushi,
nato utulumendofye utushilafikapo etukalabateeka.
5Abantu bakalacushanya umuntu no muntu,
umwina mupalamano no mwina mupalamano.
Abaice tabakaletiina abakalamba,
na basuulwa mu bantu bakalasaalula abacindami.
6Kukesa inshita ilyo aba mu lupwa lumo bakasalapo umuntu wabo umo no kumweba abati,
“Apo iwe niwefye ukwete icakufwala,
kanshi niwe wine walaba intungulushi yesu,
elyo ne fitantala ifi ufisungeko mu maboko yobe.”
7Nomba pa nshita ilya ine nao akatila,
“Awe ine nshili nokuba uwakumundapa,
pantu ine nshakwata fyakulya nangu ifyakufwala.
Kanshi ine nshasumine ukuba intungulushi yenu.”
8Abena Yerusalemu batalansuka,
abena Yuda nabo nabawa,
pantu fyonsefye ifyo balelanda nefyo balecita fyakusangukila Yawe
no kumutalamina nelyo epo ali mu bucindami bwakwe.
9Imimonekele pa mpumi shabo eilebashinina.
Pakubifya, awe tabafisama,
bacitilafye pa lwalala nga filya fine abena Sodoma balecita.
Ee, nabaishamika abene pantu ebalengele ifinkunka.
10Eba abantu abalungami ukuti fyonse ifintu fikabawamina,
bena bakasansamuka no kusekela mufyo bakalabomba.
11Abantu ababifi bena bashama, pantu bena bakacimona,
na fyonse ifyo bacitile ku banabo fikababwelela.
12Abantu bandi babacushafye ku twaice,
kabili bateekwa ku banakashi.
Mwe bantu bandi, ala intungulushi shenu shimuloshafye kumbi kumbi,
shimupatulafye mu nshila no kumulufya.
Yawe apingula abantu bakwe
13Yawe aikala pa cipuna cakwe icakuputwilapo imilandu,
pakuti nomba aputule imilandu ya bantu bakwe.
14Yawe naita abakalamba ne ntungulushi ku cilye camilandu.
Alebalubulwisha ati,
“Imwe nimwe mwakufya imyangashi mu mabala,
ne fintu ifyo mupokolola abalanda fyaisula paa mu mayanda yenu.
15Imwe tamwakwata nsambu shakutitikisha abantu bandi,
no kushonaula impumi sha balanda.
Nine ne Imfumu Yawe umwine wa fita nalanda.”
Yawe asoka abanakashi ba mu Yerusalemu
16Yawe alisosele ati,
“Mwamona ifyo abanakashi ba mu Sioni baba ne cilumba.
Pakwenda balatongomona imikoshi,
balafwebulula na menso,
balatonengela pakwenda,
balelisha ne nsambo isho bafwala ku molu.
17Kanshi ine ne Yawe, nomba ndebalimuna,
ndelenga ifiseseya fifume mu mitwe ya banakashi ba mu Sioni
ne mishishi yabo Yawe akaibeya bakashalefye ne nkuso.”
18Pali ubo ubushiku Yawe akapokolola abanakashi ba mu Yerusalemu ifintu fyonse ifyo bamekelamo, filya fine bafwala ku makasa, na ku mitwe, na mu mikoshi, 19amasikiyo elyo na makosa. Elyo ku mitwe yabo akabafuulako insalu ishakuifimba pa menso 20ne fisote. Akabapokolola ne mpinga isho bafwala ku molu, na mu misana no tumabotolo twa mafuta ya cena icisuma ne mikano. 21Yawe akapokolola ne mbalaminwe, ne fipiini ifyo bafwala ku myona, 22ne fyakufwala fyabo ifikankala, ne finkutu fyabo, ne fikwembe fyabo, na batumba babo, 23ne filola fyabo, ne fitambala fyabo ifyatelela, na filya bapomba mu mikoshi, ne nsalu shabo isho bakobeka pa mabeya.
24Mu cifulo ca kununkila akacena akasuma,
nomba bakulanunka umukusa.
Mu cifulo ca kulafwala imishipi,
nomba bakulafwalafye imyando.
Mu cifulo ca kulasakula no kuluka imishishi,
balaswa babefye ne nkuso.
Mu cifulo ca kulafwala ifyabusaka
balaswa balefwala insalu shabulanda.
Mu cifulo ca kuba abayemba,
bakaba abafwatikwapo ifyansoni nga bafungwa.
25Abaume ba mu musumba wa Yerusalemu bakafwa ku lupanga,
impalume shenu nasho shikafwa ku nkondo.
26Mu mpongolo sha Sioni mwalaswa mube ukushinshimukila no kulapumapo imisowa,
no musumba wine ukaba ngo mwanakashi uwikele panshi mu lukungu nakungumana.