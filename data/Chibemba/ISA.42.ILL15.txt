Umubomfi wakwa Yawe
1 Yawe aletila ati,
“Moneni umubomfi wandi uyu, uo napeela amaka,
eo nasala, kabili eo nsekelamo.
Nkabika Umupashi wandi pali ena,
nao akalacita umulinganya ku mishobo ya benafyalo.
2Takalecita fikansa, takalepunda,
takalebilikisha mu misebo.
3Takafunaule itete ilyafwantwa,
ne cishishi icilefuuka takacishimye.
Ngo wacishinka akalacitila bonse umulinganya wine wine.
4Takasusuke, kabili takanenuke iyoo,
mpakafye umulinganya ukabepo pano isonde,
pantu ifyalo fya kutali ku lulamba lwa bemba filalolela amafunde yakwe.”
5 Ifi efyasosa Yawe Lesa,
uwabumba imyulu no kuifungulula,
uwaikasha isonde na fyonse ififumamo,
uubika umupu mu bantu ababapo,
no bumi kuli bonse abekalapo.
6“Ine ne Yawe, niwe naita mu bololoke,
kabili nkakwikata ku kuboko no kukulinda.
Nkakulenga ukuba icipangano ku bantu,
kabili ukaba ulubuuto lwa mishobo ya benafyalo.
7Iwe ukaposha impofu, pakuti shikalemona,
kabili niwe ukalubula abakakwa mu cifungo,
ukafumya abafungwa abaikala mu mfifi ya mu cifungo.
8“Ine nine Yawe e shina lyandi.
Eico teti kube umulungu uwingacindama nga ine,
nangu akalubi akakuti kalecindikwa nga ine.
9Ifintu ifyo nasobele kale, nomba efilecitika.
Nomba ine nakulakwebelapo libela ifintu ifipya,
nangufye ilyo fishilati fitampe ukucitika, nakulakweba.”
Ulwimbo lwa malaila
10Imbileni Yawe ulwimbo ulupya,
mulumbanyeni ukufuma ku mpela sha pano isonde.
Akumulumbeni imwe mwe benda pali bemba,
akumulumbeni imwe mwe fibumbwa fyonse ifyaba muli bemba.
Mwimbileni imwe mwe fyalo fya ku lulamba lwa bemba,
na imwe bonse mwe baikalako.
11Amatololo ne misumba iyabamo, nafilelumbanya Lesa,
abena Keda nabo bene nabalemulumbanya.
Abaikala mu musumba wa Sela nabalemwawila utupundu twansansa,
nabalebilikisha amalumbo palya pene pa mulu wa mpili.
12Abaikala mu fyalo fyakutali ku lulamba lwa bemba nabaletotela,
nabalelumbanya Yawe.
13Yawe abilingana nge mpalume pakuya kukulwisha,
alulunkana nge cita icine cine pakuya ku nkondo.
Alapunda pakusansa abalwani no kubalamuna inkondo,
no kucimfya eucimfya abalwani bakwe.
Yawe alaya ukulatulanyako abantu bakwe
14Yawe aletila ati,
“Palepa apo naikalilafye tondolo,
ukwabula ukuti ndeasuka abantu bandi.
Naikele shilili ukwabula ukucitapo icintu.
Ine ndeteta ngo mwanakashi uuli pakupapa,
ndetusaila no kupemekesa.
15Ine nkasangula impili no tupili ukuba ifiswebebe,
nkomya icani ne miti ine.
Imimana nkaisangula amawanga,
nkakamya ne fishiba ifya menshi.
16Abantu abapofula nkalabensha mu misebo iyo bashatala abendamo,
mu nshila bashaishiba nkalabatungula.
Imfifi iyo bendamo, nkaisangula ulubuuto,
na mu nshila umwaba amabwe nkayafumyamo pakuti bakaleenda umwatambalala.
Ifi efintu nkacita,
kabili nshakafilekepofye iyoo.
17Bonse abatetekela utulubi,
abamona ifimpashanya ukuti e balesa wabo,
bena nkababwekeshamo no kubasebanya nganshi.”
Abena Israeli tabaposako mano kufyo Yawe abeba
18Yawe aletila ati, “Umfweni kuno, imwe bankomamatwi.
Lolekesheni, mwe mpofu mwe.
19Bushe kwalibako umo uwapofula ukucila umubomfi wandi?
Bushe kwabako umo uwakoma amatwi ukucila inkombe iyo ine ntuma?
Nani apofula nge nkombe yandi?
Nani abankomamatwi ngo mubomfi wandi ne Yawe?
20Mwe bena Israeli, mwaliimwenene ifintu ifingi nganshi,
lelo imwe tamwafiposako mano nakalya.
Mwalikwata amatwi ayakomoka,
nomba imwe tamumfwa nelyo panono nakalya.
21“Icinsekesha kabili ico mfwaila ne Yawe mu bulungami bwandi,
ni pakuti mulepetamina amafunde yandi no kuyacindika.
22Lelo kwena balimwibila ifintu, imwe mwe bantu bandi,
no kumusenda kwati muli fitapwa.
Imwe bonse balimucilikila mu ncengo sha mabwe,
no kumuposa mu fifungo.
Balimusenda kwati muli fitapwa,
ukwabula nelyo umo uwakuti alemupokololako,
balimusenda nge fyumafye,
ukwabula nelyo umo uwakuti alandeko ati, ‘Babwesheni.’
23“Nani pali imwe uulekutika kuli ifi fintu?
Ukutula pali lelo, bushe mwakulabikako amano kufyo mulekutika?
24Bushe nani aposele Yakobo ku bapupu?
Bushe nani aposele Israeli ku bamutapile?
Bushe te Yawe, uo twabifisheko.
Imwe tamwalefwaya kulacita ifyo alefwaya ukuti mulecita,
tamwalefwaya kulakonka amafunde ayo amupeela.
25Kanshi nao epakupongolwela pali imwe icipyu cakwe conse,
no kuleka mumfwe ifyo inkondo yakalipa.
Icipyu cakwe caile mushinga ngo mulilo mu calo ca Israeli,
nomba imwe nokuti mwilukepo akantu, iyoo.
Camocele ngo mulilo,
lelo tamwaposeleko amano nakalya.”