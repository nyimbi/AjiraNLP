Umutondo uwatobaika
1Ifi efyo Yawe asosa ati, “Kabiye kashitepo umutondo umo kuli kabumba wauko. Sendapo abakalamba bamo aba bantu na bashimapepo bamo abakalamba, 2ufumine pa mpongolo imo iyo baleposako ifiinga, no kuya nabo ku mupokapoka wa Beni Hinomu. Uko kwine eko uli nokuya bilila abantu imbila iyo ndi nokukweba ukubila. 3Elyo ukasose auti, ‘Ala, umfweni ishiwi lyakwa Yawe imwe mwe shamfumu sha muli cino calo ca Yuda, na imwe mwe bena Yerusalemu. Efyasosa Yawe umwine wa fita, Lesa wakwa Israeli. Ine nalaswa ndete muli ino ncende icinkunka icakulawela na mu matwi ya bantu abakulaumfwako. 4Icalalenga ukuti ncite ifyo, nico abantu bandi nabansangukila, nabakowesha ino ncende mukulalekela imilungu imbi imbi amalambo, imilungu iyo bashatala abeshiba, iyo ne fikolwe fyabo fishatalile afishiba, nangufye ishamfumu sha muno calo ca Yuda. Kabili baisushamo muli ino ncende umulopa wa bakaele, 5kabili nabakuulilamo Baali ifibumbili fye lambo ifyakocelapo abana babo nge lambo. Kabili ine na ku mano yandi tacatala acibako icakubapeela ifunde nangu icebo icakulaoca abana babo nge lambo. 6Kanshi ifi efyasosa Yawe ati, inshita imo yalafika ilyo abantu balaleka ukwita ino ncende abati, Tofeti, nangu umupokapoka wa Beni Hinomu. Ino ncende nomba bakulaita abati, Umupokapoka Wakwipailamo.
7“‘Ni muno mwine emo ine nalaonawila amapange ya bena Yuda naya bena Yerusalemu. Ndeleka abalwani babo babacimfye mu nkondo, no kuleka bawile mu minwe ya bafwaya imyeo yabo. Ndeleka ifyuni ne finama fya mpanga efyo filelya ifitumbi fyabo. 8Kabili uyu musumba ndeonaula icakuti bonse abakulapitapo baletiina no kulapapa pali fyonse ifyalauponena. Abakamona bakalawela no kuseka. 9Abantu abaikala muli uyu musumba, ine nalaleka balelya abana babo abaume na banakashi. Bakulalya na banabo kulwa kupelelwa ukwine kwine uko abalwani babo bakalenga basangwemo, pa nshita bakashinguluka umusumba pakufwaya ukubepaya.’”
10Elyo Yawe anjeba ukutobaula umutondo pa cinso ca bantu abo twali nabo, 11anjeba nokuti ine mbebe ukuti Yawe umwine wa fita fyonse atile ati, “Ine nkonaula aba bantu, nkonaula noyu wine umusumba, ngefi fine iwe Yeremia watobaula umutondo, icakuti teti pabe no wakuulundinkanya nakabili iyoo. Na mu Tofeti mwine abantu bakulashiikamo abantu babo abakulafwa, pantu tabakulamona kumbi uko bakulabashiika. 12Efyo ine ndecita uyu musumba, na bantu bene abaikalamo. Ndeucita nga Tofeti.” Ifi efyasosa Yawe. 13“Amayanda ya mu Yerusalemu, na mayanda ya bashamfumu ba muno calo ca Yuda, na mayanda yene yonse ayo bafutumwina ububani pa mitenge pakuti bulefutumukila ku fita fyonse fya mu mulu, apo batuulila ne milungu imbi imbi imituulo ya fyakunwa, ala yakakowela nga Tofeti.”
14Kanshi Yeremia epakufumako ku Tofeti, uko Yawe amutumine kukubila imbila yakwe. Awe aya iminina na mu lubansa lwamukati ulwa ŋanda yakwa Yawe, alaeba na bantu bonse 15ukuti Yawe umwine wa fita, Lesa wakwa Israeli aletila ati, “Ine nalaletela uno musumba, ne mishi yonse iyaba mumbali, ifinkunka fyonse ifyo nasosele ukuleta, pantu imwe mwe bantu namutalama, tamulefwaya na kulaumfwa ifyo ine ndesosa.”