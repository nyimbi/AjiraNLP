Abena Israeli bayalukila Reoboamu
1 Reoboamu aile ku Shekemu pantu abena Israeli bonse eko baile mukuya mubika pa bufumu. 2Ilyo Yeroboamu mwana Nebati aumfwa ifi ninshi acili mu Egupto, mu calo abutukilemo ilyo afulumwike ukufuma kuli Solomoni. Pakumfwa lyena epakubwela ukufuma ku Egupto. 3Abena Israeli baita Yeroboamu, elyo ena na bena Israeli bonse baya kuli Reoboamu bamweba abati, 4“Wiso alilumike nganshi ikoli pali ifwe. Nomba iwe utwangushisheko imibombele yacibe ne koli ilyafina wiso abikile pali ifwe, na ifwe twalaba abakukubombela.”
5Reoboamu abasuka ati, “Taleni kabiyeni, panuma ya nshiku shitatu elyo mukabwele kuli ine.” Na bantu bafumapo baya.
6Elyo imfumu Reoboamu alandishanya na bakalamba abalebomba na wishi Solomoni ilyo alipo. Abepusha ati, “Bushe mano nshi mwalampandako ayakwisa asukilamo aba bantu?”
7Bamwasuka abati, “Nga cakuti ilelo walaicita umubomfi wa aba bantu no kubabombela no kulabasuka bwino, nabo bali nokuba ababomfi bobe lyonse.”
8Lelo Reoboamu akaana amano yamupandileko abakalamba, elyo aya ipusha amano ukufuma ku baice banankwe abo akulile nabo kabili abalemubombela. 9Abepusha ati, “Imwe kuti mwatipo shani? Aba bantu kuti twabasuka shani abatile kuli ine ati, ‘Unashe ikoli wiso abikile pali ifwe.’”
10Na balumendo abo akulile pamo nankwe bamwasuka abati, “Eba aba bantu basosele kuli iwe ati, ‘Wiso abikile ikoli lyafina pali ifwe, nomba iwe utwangushisheko ikoli,’ ubebe bonse auti, ‘Umunwe wandi unono untu waina ukucila umusana wa batata. 11Tata abikile pali imwe ikoli ilyafina, lelo ine nalalundapo ukufina. Tata alemuma ku fikoti, nomba ine nakulamumina kuli bakaliŋongo.’”
Ubufumu mu Israeli bwayakanikana
12Panuma ya nshiku shitatu Yeroboamu na bantu bonse baisa kuli Reoboamu, ngefyo imfumu yasosele ati, “Mukabwele kuli ine panuma ya nshiku shitatu.” 13Imfumu yayasuka abantu bukali bukali, yakaana na mano abakalamba baipandileko, 14yakonka amano yafumine ku balumendo baiko no kulanda aiti, “Tata abikile pali imwe ikoli lyafina, ine ndi nokucishapo. Tata alemumina ku fikoti, ine nakulamumina kuli bakaliŋongo.” 15Imfumu yafilwa ukumfwa ku bantu pantu ukucitika kwa ifi fyonse kwafumine kuli Yawe, pakufikilisha ishiwi lyakwa Yawe ilyalandilwe kuli Yeroboamu mwana Nebati ukupitila muli Ahiya umwina Shiloni.
16 Ilyo abena Israeli bamona ukuti imfumu yakaana ukubomfwa, bayasuka imfumu abati,
“Cakaniko nshi twakwata muli Davidi,
cipande nshi muli mwana Yese?
Bwekeleni ku matenti yenu, mwe bena Israeli.
Nobe Davidi, ulesakamana iŋanda yobe we mwine!”
Kanshi abena Israeli epakubwekela ku mayanda yabo. 17Lelo ku bena Israeli abaikele mu misumba ya mu Yuda, Reoboamu ewali mfumu. 18Imfumu Reoboamu yatumine Adoniramu, uwali umukalamba pa milimo ya mulaasa, nomba abena Israeli baisa mupola amabwe mpaka afwa. Imfumu Reoboamu yena yaendesha ukunina mwiceleta no kufyukila ku Yerusalemu. 19Kanshi efyo abena Israeli baba abasangukila iŋanda yakwa Davidi ukufika ne lelo.
Abena Israeli bacita Yeroboamu imfumu
20Ilyo abena Israeli baumfwile ukuti Yeroboamu nabwela, elyo bamwitile uko balongene, baisa mubika ukuba imfumu ya bena Israeli. Uluko lwakwa Yuda elwashelefye ku bufumu bwa ŋanda yakwa Davidi.
Reoboamu afwaya ukulwisha Israeli
21Ilyo Reoboamu afikile mu Yerusalemu, alonganike aba mu ŋanda yakwa Yuda bonse na ba mu luko lwakwa Benjamini abaume babulwi amakana umwanda umo na makana amakumi cine konse konse (180,000) ukuti balwe na ba mu ŋanda yakwa Israeli, pakuti bapokolole no kubwesesha ubufumu kuli Reoboamu mwana Solomoni.
22Nomba kwaisa ishiwi lyakwa Yawe kuli Shemaiya umuntu wakwa Lesa ilyakuti, 23“Landa kuli Reoboamu mwana Solomoni imfumu ya mu Yuda, ku ŋanda yonse iyakwa Yuda na Benjamini na ku bantufye bonse. 24Ifi efyo Yawe alanda ati, ‘Mwiya mukulwisha bamunyinenwe, abena Israeli. Kabiyeni ku mayanda yenu cila umo onse pantu nine ncitile ifi.’” Nabo baumfwila ishiwi lyakwa Yawe babwelelamo ku mayanda yabo ngefyo Yawe apeele icipope.
Utulubi twa golide pa Betele na Dani
25Elyo Yeroboamu akuulile ilinga ilyakosa nganshi ku Shekemu mu mpili sha ku Efulemu eko aikala. Kulya eko afumine pakuya kuula Penieli. 26Yeroboamu atontonkanya mu mano yakwe ati, “Ubufumu kuti bwasuka bwabwelela mu ŋanda yakwa Davidi, 27nga cakuti aba bantu batwalilila ukulaya mukutuula amalambo ku ŋanda yakwa Yawe mu Yerusalemu. Kabili bakatampa ukunakila shikulwibo Reoboamu imfumu ya bena Yuda. Bali nokunjipaya bakabwelele na ku mfumu Reoboamu.”
28 Panuma ilyo atontonkanyapo, imfumu yapangile ifiponti fibili ifya golide. Yaeba na bantu aiti, “Mulimo uukalamba nganshi uwakuti lyonse muleyafye ku Yerusalemu. Iyi e milungu yenu mwe bena Israeli iyamufumishe mu calo ca ku Egupto.” 29Umulungu umo aubika mu Betele elyo na ubiye mu Dani. 30Kabili ici acitile caba icabubifi. Abantu balayafye ukufika na ku Dani mukupepa umulungu uwaliko. 31Yeroboamu akuula amayanda yakupepelamo apasansama, asontelamo na bashimapepo ukufuma mu bantu abalekana lekana, abo abashali na bena Lefi. 32Abika inshikunkulu pa bushiku bwalenga ikumi limo na shisano (15) mu mweshi walenga cine konse konse ukulingana ne nshikunkulu yaleba ku Yuda elyo atuula na malambo ya pa bulambo. Acite ifi mu Betele, ukutuula ku mulungu uo apangile. Kabili pa Betele asontelapo bashimapepo pa mayanda ya mapepo akuulile. 33Pa bushiku bwalenga ikumi limo na shisano (15) mu mweshi walenga cine konse konse, umweshi uo umwine aisalilefye, atuulile amalambo pa bulambo akuulile pa Betele. Efyo abikile inshikunkulu ya bena Israeli kabili anina na ku bulambo mukuya tuula imituulo.