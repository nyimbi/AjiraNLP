Kuli kembisha mukalamba. Masikili
wa bamwana Kora ku ciunda ca mutuntwa nsupa. Ulwimbo lwa bwinga.
1Umutima wandi nausansamuka pa mulandu wa mashiwi ayasuma,
ayali mu lwimbo lwandi ulwakulumbanya kateeka,
ululimi lwandi luli nge cakulembelako kalemba.
2Waliwamisha ukucila pa baume bonse,
kabili ubusuma bwalitikila pa milomo yobe,
na Lesa alikupaala pe na pe.
3Pikila ulupanga lobe mu musana we mpalume yabulamba,
ufwale ukucindama kobe no kupulama.
4Mu bucindami bobe ima kacimfye,
kukulwila icishinka, ukuicefya no bulungami,
amaka ya kuboko kobe yacita ifisungusho.
5Imifwi yobe yalitwa,
ilapulinkanya mu mitima ya balwani bobe,
ne mishobo ilacimba.
6Icipuna cobe icabufumu, we Lesa, cabelelela pe na pe,
ne nkonto ya bufumu bobe ni nkonto yamulinganya.
7Walitemwa ifintu ifyalungama, wapata ifyabipa,
e mulandu Lesa, Lesa obe, akusalila pa babiyo bonse,
no kukusuba amafuta yansansa.
8Insalu shobe shilanunkila icena icisuma ica finyamuti ifyanunka ubusaka ifya muri na matembusha na kasia,
na mwisano umwasamikwa ameno ya nsofu
balakusansamusha pakulisha ifilimba.
9Pa banakashi abasangwa mwisano lyobe palibapo abana ba mfumu,
kabili lubali ku kulyo kwa cipuna cabufumu cobe ekwiminina namfumu umusano wa mfumu
uufwala ifisamo ifyaemba ifya golide uwine wine uwa ku Ofiri.
10Umfwa kuno we mwana mwanakashi,
fumya amano ku lupwa lobe na ku bantu bobe.
11Ne mfumu ikatemwisha ukuwama kobe,
eico uleinakila pantu e sokulu.
12Umwana mwanakashi wa Turi akulaleta imituulo,
na bakankala bakulakusansamusha pakuti ulebasoselako.
13Umu mwine mwisano mwaba umwana wa mfumu nabwinga aipekanishisha,
nao ni mbeeka iyine ine, ilaya lyakwe lyapikulwa no bushishi bwa golide.
14Nafwala ifyapikulwa ifyabeeka, balemutwala ku mfumu,
na banacisungu babiye balemukonka balemushindika.
15Baleya baleenda ne nsansa pamo ne nshindishi,
baingila na mwisano lya mfumu.
16We mfumu ukakwata abana abaume abengi,
bakalapyana ififulo fya fikolwe fyobe,
ukabalaasa pa bufumu ubwakuteeka icalo conse.
17Ca cine, ulwimbo lwandi lukakulenga ukulumbuka ku nkulo shonse,
na bantu bonse bakalakulumbanya pe na pe.