AMASHIWI YAKULONDOLOLA PALI ICI CITABO
Uwalembele ici citabo ca Busokololo musole Yoani mwana Sebede kabili acilembele ku nkuta cine lubali isha mu calo ico baleita “Asia” (ndakai ni Turkey). Alembele ici citabo pa nshita ilyo bakateeka ba bena Roma balepatikisha abantu ukulapepa Kesalo, kateeka mukalamba uwa bena Roma. Abena Kristu bena balikeene ukulacita ifyo. Ecalengele abena Roma ukwikata Yoani no kumuposa mu cifungo ku cishi ca Patmo. Eko amwene ifimonwa fyakwa Yesu Kristu no kulemba ici citabo ca Busokololo. Kanshi Yoani alembele abena Kristu pakuti abakoseleshe baleshangila mu cisumino cabo mu Mfumu Yesu Kristu. Abeba ukuti nelyo bali mu nshita ya macushi, nangu abantu balebacusha, bafwile ukwikatisha icisumino cabo. Lesa akabalambula pa mulandu wakwikatisha mu cisumino cabo, palibufi nga bafwila pa mulandu wakumubombela.
Imilandu iyingi Yoani ailondolola mu fimonwa ifyo alemona. Ifi fimonwa fyali busesemo, kabili fyaba ne nsoselo ne filangililo elyo ne fikope ifyayafa ukufilondolola. Mu fimonwa Yoani alemona, nangu mwaba imilandu iyingi iyakufundwa, lelo umulandu ukalamba uwasokoloka nganshi wakutila, Lesa akacimfya bonse abalwani bakwe pamo pene na Satana. Kabili Lesa ku maka ya Mfumu Yesu Kristu akalambula abantu bakwe abamusumina, akabapeela umulu upya ne calo cipya ilyo akapwisha ukucimfya fyonse.
Imilandu yatantama ifi
Ukutendeka 1:1-8
Icimonwa capakubala 1:9-20
Amakalata ku nkuta cine lubali isha bena Kristu 2:1—3:22
Icimonwa ca mapepo mu mulu 4:1-11
Icitabo icaba ne fyakukakilapo cine lubali 5:1—8:1
Amapenga cine lubali 8:2—11:19
Icisoka ne fiswango fibili 12:1—13:18
Ifimonwa ifyalekana lekana 14:1—15:8
Inweno cine lubali isha bukali bwakwa Lesa 16:1-21
Ukonaika kwa Babiloni no kucimfiwa kwa ciswango, kasesema wabufi na Satana 17:1—20:10
Ukupingulwa ukwakupelekeshako 20:11-15
Umulu upya ne calo cipya 21:1-8
Yerusalemu mupya 21:9—22:5
Ukusondwelela 22:6-21