Ukupingula abanenu
(Luka 6:37-38,41-42)
1“Mwilapingula banenu, epakuti na imwe bekamupingula. 2Pantu umo mwine mupingwila abanenu, emo na imwe bakamupingwila. Elyo ne cipimo mupiminako abanenu eco na imwe bakamupiminako. 3Nga cinshi ulolekesesha akapapala akali mu linso lyakwa munonko, tausakamana no kumona umulando uuli mu linso lyobe. 4Nga kanshi kuti waeba shani munonko auti, ‘Leka nkufule akapapala ako mu linso lyobe’, mu nshita na iwe uli no mulando mu linso lyobe? 5We mfundabuteshi we! Pakubala fumya umulando uuli mu linso lyobe, elyo walalolesha bwino pakufula akapapala akali mu linso lyakwa munonko.
6“Mwilapeela imbwa icamushilo, limbi kuti shamwalukila shamulepaula. Mwilaposela inkumba ubulungu bwenu ubwamutengo, pantu shena kuti shabunyantaulafye.
Ukulomba Lesa
(Luka 11:9-13)
7“Akulombeni mwakulapeelwa, akufwayeni mwakulasanga, akukonkonsheni bakulamwiswila. 8Pantu onse uulomba alapeelwa, uufwaya alasanga, elyo nao uukonkonsha balamwiswila. 9Nga nani pali imwe engapeela mwane ilibwe nga amulomba umukate? 10Nangu nga alomba isabi, bushe kuti amupeela insoka? 11Nga kanshi apo imwe mwe baba ababi, mwalishiba ukupeela abana benu ifintu ifisuma, palibufi Shinwe wa mu mulu, ala nao alapeela ifintu ifisuma kuli abo abamulomba.
12“Eico kanshi fyonse ifyo mufwaya ukuti abantu balemucitila, na imwe efyo mulebacitila. Emwalola Amafunde yakwa Mose na ya bakasesema.
Umwinshi uwafyendenkana
(Luka 13:24)
13“Muleingila pa mwinshi uwafyendenkana. Pantu umwinshi ukulu ne nshila iyapabuka efitwala kukuloba, elyo na bapitamo bengi. 14Lelo umwinshi uutwala ku mweo, untu wafyendenkana ne nshila nayo iyayafya, na baisanga nabo banono.
Umuti ne fitwalo
(Luka 6:43-44)
15“Cenjeleni kuli bakasesema babufi besa kuli imwe abanakilila nge mpaanga, lelo mu cine cine mimbulu iyikali. 16Ku ficitwa fyabo eko mwakulabeshibila. Bushe abantu basaba imyangashi ku myunga, nangu amakunyu kuli nkololo? 17Eifyo fine umuti onse usuma utwala ifitwalo ifisuma, umuti ubi wena utwala ifitwalo ifibi. 18Umuti usuma teti utwale ifitwalo ifibi, no muti ubi teti utwale ifitwalo ifisuma. 19Umuti onse uushitwala ifitwalo fisuma, balautema, bauposa na mu mulilo. 20Kanshi ku ficitwa fyabo eko mwakulabeshibila.
Umusambi wine wine wakwa Yesu
(Luka 13:25-27; 6:47-49)
21“Teuyo onse uunjeba ati, ‘We Mfumu, we Mfumu,’ eukengila mu Bufumu bwa mu mulu, lelo kano uyo uucita ubufwayo bwakwa Tata wa mu mulu. 22Ilyo ubushiku bulya bukafika, abengi bakalanjeba abati, ‘We Mfumu, we Mfumu! Bushe te ku maka yobe twalesesemena? Bushe te ku maka yobe twaletamfisha imipashi yakowela? Bushe te ku maka yobe twalecitila ifipeshamano ifingi?’ 23Elyo na ine nkabebelapofye nati, ‘Ine nshatala mwishiba. Fumeni apa mwe babi ba bantu mwe!’
Bakakuula ba mayanda babili
(Luka 6:47-49)
24“Kanshi umuntu onse uumfwa aya mashiwi yandi no kuyakonka alayakonka, apala umuntu uwamano uwakuulile iŋanda yakwe pa mwalala. 25Ala kuti cilya imfula yalaloka, imimana yaisula yaposa, icimwela caima calakuuka capuma na kuli iyo ŋanda, awe teyakuwa iyoo. Pantu yakuulwa pa mwalala.
26“Nomba uyo onse uumfwa amashiwi yandi aya, akaana no kulayakonka, apala icipumbu ca muntu icakuulile iŋanda yaciko pa musensenga. 27Kuti cilya imfula yalaloka, imimana yaisula yaposa, icimwela caima calakuuka capuma na kuli iyo ŋanda, awe yawa, yabongoloka icabipisha.”
Abantu bapapa imifundile yakwa Yesu
28Ilyo Yesu apwile ukusosa aya mashiwi, amabumba yalapapa nganshi pa mifundile yakwe. 29Pantu imifundile yakwe tayali nge ya bakafundisha bamafunde, wena alefunda nga uwakwata amaka.