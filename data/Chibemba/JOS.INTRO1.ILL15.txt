Amashiwi ayakulondolola pali ici citabo
Mu citabo cakwa Yoshua, emwaba ilyashi lya bena Israeli ifyo bapokele icalo ca Kenani mu butungulushi bwakwa Yoshua mwana Nuni, uwali impyani yakwa Mose. Na mu fintu ifyo twingamona ifikankala ifyacitike kabili ifyalembwa muli ici citabo, mwaba ukwabuka kwa mumana wa Yordani, ukuwishiwa kwa musumba wa Yeriko, ubulwi mu musumba wa Ai, elyo ne cipangano ukucitwa cipya cipya pakati kakwa Lesa na bantu bakwe. Eico mwaliba ne ciputulwa cimo muli ici citabo icaba icikankala nganshi icilanda aciti, “Saleni ilelo untu mufwile ukubombela, … Lelo ine na ba mu ŋanda yandi, tulifye nokulabombela Yawe” (Yosh 24:15).
Imilandu yatantama ifi
Ukucimfiwa kwa calo ca Kenani 1:1—12:24
Ukwakanishiwa kwa calo 13:1—21:45
a. Icalo cabela ku kabanga ka Yordani 13:1-33
b. Icalo cabela ku masamba ya Yordani 14:1—19:51
c. Imisumba yakupusukilako 20:1-9
d. Imisumba ya bena Levi 21:1-9
Inko sha bena Israeli ishaleikala ku kabanga shabwelela ku calo cabo 22:1-34
Yoshua ashalikapo abena Israeli 23:1-16
Icipangano cacitwa cipya cipya ku Shekemu 24:1-33