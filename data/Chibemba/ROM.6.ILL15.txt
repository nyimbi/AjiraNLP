Kristu alitulubula ku mfwa no bubifi
1Bushe kanshi tutile shani? Bushe tutwalilile ukwikala mu bubifi, pakuti icikuuku cakwa Lesa cicilileko? 2Awe iyoo! Ifwe twalifuma ku bubifi calipwa, nga kuti twaikala mu bubifi shani? 3Bushe tamwaishiba ukuti fwe babatishiwa mu lubatisho lwakwa Kristu Yesu, twalifwa nankwe pamo mu lubatisho? 4Mu lubatisho mwena, twalifwa no kushiikwa nankwe pamo. Epakuti, nga filya Kristu abuuka ku bafwa ku maka yakwa Wishi ayakupapa, efyo na ifwe tuleenda no mweo upya.
5Apo twalyampana na Kristu mukufwa pamo nankwe, kanshi tukampana nankwe mukushukuka nga filya fine ashukwike. 6Twalishiba ukuti bumuntu bwesu bwakale bwalitanikwa na Yesu pa musalaba. Epakuti bumuntu bwesu ubwateekwa no bubifi bonaike. Twiba basha babubifi nakabili. 7Pantu umuntu nga afwa, ninshi alubuka ku busha bwa bubifi. 8Apo twafwa pamo na Kristu, twalisumina ukuti kanshi na ifwe tukaba abomi pamo na Kristu. 9Twalishiba ukuti Kristu alibuuka ku bafwa, takatale afwa nakabili. Imfwa tayakwata maka pali ena. 10Ilyo afwile, afwilile pa bubifi, afwa umuku umo calipwa. Nomba aba umumi, ni Lesa eo abelapo umumi. 11Mu nshila imo ine efyo na imwe muleimona ukuti mwalifwa ku lubali lwa bubifi, lelo mwakulaikala abomi kuli Lesa mukuba pamo na Kristu Yesu.
12Kanshi mwilaleka ububifi buleteeka imibili yenu iyinakufwa. Kabili mwilakonkelela ulunkumbwa lubi lwa mibili yenu. 13Mwilaleka icilundwa nelyo cimo ica mubili wenu ukuya kukubifya, ukucicita icibombelo ca fibi. Lelo muleituula kuli Lesa. Muleimona nga bantu Lesa abusha ku bafwa no kubapeela umweo. Kanshi muletuula ifilundwa fyonse ifya mibili yenu fibe ifibombelo fyakucitilako fyonse ifyo Lesa afwaya. 14Kanshi imwe tamuli nakuteekwa no bubifi. Imwe tamuteekwa na Mafunde yakwa Mose iyoo, lelo cikuuku cakwa Lesa ecimuteeka.
Tube abasha bakwa Lesa
15Bushe kanshi tutile shani? Bushe ico tushiteekwa na Mafunde yakwa Mose, tuteekwa ne cikuuku cakwa Lesa, bushe eco twingalabifisha? Awe cakaana. 16Mwalishiba ukuti ilyo mwaipeela kukubombela umuntu umo nga basha, ninshi muli basha ba uyo muntu mulenakila. Atemwa kuti mwalanakila ububifi ubukamutwala ku mfwa, nangu mwalanakila Lesa icikalenga ukuti mucite ifyo Lesa afwaya. 17Lelo ndatasha Lesa! Pantu mwali abasha babubifi, lelo nomba mulenakila ne mitima yenu yonse kuli fyonse ifyo twamufunda. 18Kanshi nomba mwalilubuka ku bubifi, nomba muli basha bakucita ifyo Lesa afwaya. 19Kanshi nomba nalalanda amashiwi yabuntunse, pantu muli bumuntu bwenu mucili abanakuka. Kale mwaipeele onse kukucita ifyabupulumushi ne fibi ifyaleya filefulilakofye. Kanshi eifyo fine nomba ipeeleni onse nga basha bakucita ifyo Lesa afwaya, pakuti mube abamushilo.
20Ilyo mwali abasha babubifi, tamwalesakamikwa kukucita ifyo Lesa afwaya. 21Nga finshi mwalemwenamo mukucita ifyo fintu fyonse ifimuletela nomba insoni? Ifyo fintu fitwalafye ku mfwa! 22Nomba mwalilubuka ku bubifi, muli basha bakwa Lesa. Nomba mwalishukila ukuituula onse kuli Lesa no kushukila umweo wape. 23Pantu amalipilo ya bubifi ni mfwa. Lelo ubupe bwakwa Lesa, bwena mweo wa pe ubo tushukila muli Yesu Kristu Imfumu yesu.