Esaya asoka imfumu Ahasi
1 Kwalibuukile inkondo ilyo imfumu Ahasi aleteeka icalo ca bena Yuda. Ahasi ali ni mwana Yotamu, kabili ali ni mwishikulu Usia. Awe Resini imfumu ya ku Siria, pamo na Peka imfumu ya bena Israeli uwali mwana Remaliya, basansa umusumba wa Yerusalemu, nomba bafilwa ukuucimfya. 2Elyo baletele umulandu ku ba ŋanda yakwa Davidi ukutila, “Ifita fya bena Siria nafyampana na bena Efulemu.” Eico imfumu pamo na bantu baiko bonse balitiinine, balaisokonenafye ku mwenso kwati miti ya mu mutengo iyilepukana ku mwela.
3Elyo Yawe aeba Esaya ati, “Buula Sheari Yashubu umwana obe umwaume, kabiye nankwe, mukumanye Ahasi. Muleya musanga mu musebo, mulekumanina palya bakacapa wa nsalu babombela, pa mpela ya munyangala ulya upitamo amenshi ya mu cishiba cabela pa mulundu. 4Uye mucenjeshako auti, ‘Teka umutima, wilatiina kabili wilasakamana iyoo. Pantu icipyu ca mfumu Resini pamo na bantu baiko abena Siria, ne cipyu ca mfumu Peka, ala teti ficite umuntu nangu cimo. Abo bantu balifye nge cushi icilefutumuka ku tushishi tubili utulefuuka. 5Icalo ca Siria, ne ca Efulemu pamo ne mfumu yaciko Peka, filekupangila. 6Filepanga afiti, “Natuye sansa icalo ca Yuda, tutiinye abantu baciko pakuti bawile uko tuli, epakuti tufumye Ahasi pa cipuna cabufumu, tubikepo mwana Tabeli.” ’
7“Lelo Imfumu Yawe nasosa ukuti, ico cintu tacakabale acicitika,
8“Pantu icalo ca Siria tacacila Damasiko umusumba waciko amaka,
nao umusumba wa Damasiko tawacila imfumu yauko Resini amaka.
Abena Efulemu nabo pa myaka amakumi mutanda na isano (65) ninshi baba nsale nsale,
umutundu wabo tawakekatane iyoo.
9Icalo ca Efulemu tacacila musumba waciko wa Samaria amaka,
no musumba wine wa Samaria nao tawacila imfumu yauko mwana Remaliya amaka iyoo.
“Kanshi ukusumina kwenu nga takukosele,
nemwe bene tamwakashansheko.”
Icishibilo cakwa Emanueli ekutila Lesa twaba nankwe
10Nakabili Yawe alilandile kuli Ahasi ati, 11“Ipusha Yawe Lesa obe pakuti akulangepo icishibilo cimo. Naco cibe icakosa icashika nga ku mbo atemwa icayafya icalepa nga ku mulu.” 12Apali Ahasi wena ayasukafye ati, “Awe ndai, ine nshaipushepo cishibilo. Ine nshilefwaya kwesha Yawe.”
13Elyo nao Esaya aposapo ishiwi ati, “Umfweni imwe mwe ba ŋanda yakwa Davidi. Imwe mwalishiba ukuti ukutendusha abantu, cintu icabipa. Nga nomba cinshi kabili mulefwaila ukutendusha na Lesa wine? 14Kanshi Yawe umwine ewalamulanga icishibilo cimo. Kukaba umukashana umo uukaba pabukulu. Nao akafyala umwana umwaume, uo akenika ishina lya Imanueli. 15Akalalya umukaka no buci mpaka ilyo akeshiba ukukaana icibi no kusala icisuma. 16Ilyo inshita ya uyu mwana ishilati ifike iyakukaana icibi no kusala icisuma, ninshi ifyalo fya shamfumu shibili ishikutiinya iwe Ahasi fyalishala amatololo.
17“Iwe pamo na bantu bobe, kumo kwine no lupwa lobe lonse ulwabufumu, Yawe alaswa amufishe ku nshiku isha macushi, nayo ayashatala ayamoneka ukutula apo ubufumu bwa Efulemu bwapatulukene no bwa Yuda. Alaswa akukuutilile imfumu ya Asiria.
18“Iyo nshita nga yafika, Yawe akalisha umunsoli pakwita abena Egupto, nabo bakesa nga balunshi, bakatula mu milonga iyawila mu mumana wa Nailo. Kabili akalishisha abena Asiria umunsoli, pakuti nabo bakese kubuuba nge nshimu ukutula mu calo cabo. 19Bakesa kupa mu mikonko mu fimabwe, na mu ninga mu fimabwe, bakesa tebelela na mu fimpusa fyonse ifya myunga, no kukupa monse umwakucemena ifitekwa.
20“Iyo nshita nga yafika, Yawe akaya kwishilya lya mumana wa Yufurate, kukuya buulako umuntu umo uwaishiba ukubeya, nao e mfumu ya Asiria. Nayo ikesa mubeya imishishi no bupipi pa mibili yenu, ikamubeya ne myefu ine.
21“Iyo nshita nga yafika, nangu umuntu umo akateekafye iŋombe imo iyikota, ne mpaanga shibili, 22ifyo fitekwa fikalamuletela umukaka uwingi, icakuti takalekabila kantu. Bonse abakashalamo mu calo bakalanwa umukaka no kulalya ubuci.
23“Iyo nshita nga yafika, amabala yonse ayasuma umwaleba imyangashi ikana limo (1,000), na mwibala lyonse umwalefuma indalama amashekeli ya silifa ikana limo (1,000), yonse yakasapilwa ku myunga na bacilasa efikalamenamo. 24Abantu bakalatiina ukulayamo, pakuyamo ninshi nabaipangasha amata ne mifwi. Ee, mu calo conse mukakumana imyunga na bacilasa. 25Mu tupili tonse umo kale abantu balelima ifintu, mukasapilwa ku myunga iyikalamenamo pamo na bacilasa, takwakalemoneka muntu uukalayamo. Ikasangukafye ni mpanga umwakulishisha iŋombe ne mpaanga.”