Kuli kembisha mukalamba. Muli bamutolilo. Ulwimbo lwakwa Davidi.
1Kutika kwipepo lyandi we Yawe,
umfwa ukupemashika kwandi.
2Umfwa uko ndelila
we Mfumu yandi kabili we Lesa wandi,
pantu ni kuli iwe ndepepa.
3Cila lucelo ulomfwa ishiwi lyandi we Yawe,
ilyakulomba elyo no kwikala pakulolela ubwasuko.
4Tawaba Lesa uwikala aletamba ifyabipa,
ababifi tekuti basangwe mu ceni cobe.
5Abamataki tekuti beminine ku cinso cobe,
pantu walipata bonse abacita ifyabipa.
6Ulonaula bonse ababepa ubufi.
Yawe alipata abasumya umulopa ne ncenjeshi.
7Lelo pa mulandu wa luse lobe ulukalamba,
ine nkengila mu Å‹anda yobe.
Nkakontamika icinso candi mwi Tempele lyobe ilyamushilo,
pa mulandu wa kukukwatila akatiina.
8Ntungulula we Yawe mu kulungama kobe,
pantu ine naba na balwani.
Ubike inshila yobe iyatambalala pa ntanshi yandi.
9Pantu akanwa kabo takalanda fyacishinka,
na mu mitima yabo mwaisulamo ubonaushi.
Imikolomino yabo ni nindi ishacenama,
indimi shabo shilandafye ifyakusembeleka.
10Ubapeele umulandu we Lesa,
uleke amapange yabo yabawishe.
Ubatamfye pantu balikwatisha ulufyengo,
kabili bantu abakusangukila.
11Lelo leka bonse abafisama muli iwe babe no buseko,
kabili leka balekwimbila pe na pe.
Fusha ubucingo bobe pali bena,
pakuti abatemwa ishina lyobe basekelele.
12Pantu we Yawe ulapaala abololoke,
no kubacingilila ku luse lobe nge nkwela.