Kuli kembisha mukalamba. Ulwimbo lwakwa Davidi mu musango wa mutuntwa nsupa.
1Umpususheko we Lesa,
pantu amenshi ine nayafika mu mukoshi.
2Naya ndeibila mu lutikiti ulwashika nganshi,
na pakunyanta apakosele tapali.
Mponene pa menshi ya petenga,
na matamba yali mupepi no kunjibisha.
3Ninaka ku mulandu wakukuuta,
na ku mukoshi nakuma,
na menso yandi nayanaka kukulolela Lesa wandi.
4Abampata apabula umulandu bafula ukucila pa mushishi wandi uwa ku mutwe.
Abalwani bandi ababufi abancusha bantu bakosa,
balampatikisha ukubabwesesha ifyo nshaiba.
5Niwe waishiba ukutumpa kwandi, we Lesa,
ne fyabipa fyandi fyonse walifishiba.
6Wileka abakutetekela balengwe insoni pa mulandu wa ine,
we Yawe, Lesa umwine wa fita.
Wileka abakufwaya bomfwe insoni pa mulandu wa ine,
we Lesa wa bena Israeli.
7Pantu ni pali iwe epo bansuulila,
nalikwata ne nsoni.
8Ine nabafye ngo mweni kuli bamunyinane,
naba ngo mwinafyalo kuli bamwana mayo.
9 Icitemwiko cakutemwisha isano lyobe we Lesa ecikanjipaya,
umusaalula uwa bakusaalula uponena pali ine.
10Ilyo ndila no kuleka ukulya,
bena ninshi caba kabepesho akakunsuulilapo.
11Ilyo ine nafwala insalu shabulanda,
bena ninshi kwamba ukuntumfya.
12Abekala pa mpongolo nine bekalila ukwamba,
na bacakolwa nine bemba mu nyimbo shabo.
13Lelo ine ndepepa kuli iwe we Yawe
mu nshita iyalinga umo wingalanga uluse lobe.
Pa bukulu bwa citemwiko cobe we Lesa,
ulenjasuka umwabela icishinka ce pusukilo lyobe.
14Ntulako ku lutikiti,
wileka ntotobale no kwibila.
Mpokololako ku balwani bandi,
na kwitenga lya menshi ayashika.
15Wileka amenshi yacitalawe yanjibishe,
wileka njibile petenga lya menshi,
nangu ukushiikwa mu nindi.
16Unjasuke we Yawe, pantu waba ne citemwiko cisuma icishipwa,
pilibukila uko ndi pantu walikwatisha uluse.
17Wifisa icinso cobe kuli ne mubomfi obe,
pantu ine ndi mu bucushi ubukalamba nganshi, unjasuke bwangu.
18Umpalamine no kumpusushako,
undubuleko ku balwani bandi.
19Iwe walishiba ifyo ine nasuulwa,
nefyo nasebana no kusaalulwa,
na balwani bandi bonse ulabamona.
20Insele ine shalindepula umutima,
no wakungafwa ine nshakwata.
Ine nalekabila ukumona uwakuŋumfwilako ubulanda,
lelo tepakumoneka nangu umo,
nangu wakuntalalikako, nomba nakalya.
21 Bambikila ifyabwanga mu fyakulya,
banwensha no mwangashi uwakantuka.
22Leka amalila yabo yakabonaule,
ne fyamalila fyabo fisanguke ifiteyo.
23Leka pa menso yabo pafiite fititi pakuti belamona,
ne numa shabo shibe ishaongama pe na pe.
24Upongolwele pali bena ubukali bobe,
uleke ne cipyu cobe ciponene pali bena.
25Uleke apo bekala pabe ni pa cibolya,
peshala nangu umo uwakwikala mu matenti yabo.
26Pantu bena bapimpilafye ukulacusha abo wafulula kale,
no kukalifya ifilaso fya abo wacena kale.
27Ubakande umukonkanina ububi bwabo,
kabili wikwatilapo nangu umo uluse.
28Uleke na mashina yabo yafuutwe mu citabo cabumi,
yekasangwa mulya mwalembwa amashina ya bololoke.
29Lelo ine ndi mulanda kabili ndecula,
uleke ipusukilo lyobe limpokololeko we Lesa.
30Ine nakulalumbanya ishina lyakwa Lesa mu lwimbo,
nakulalumbilisha ubulamba bwakwe pakumutotela.
31Pantu ici cena kuti casekesha Yawe,
ukucila na pa ŋombe iyamaka,
ukucilafye na pali cilume wa ŋombe uwa nsengo na mabondo.
32Lekeni abalanda baimwene no kusansamuka,
na mwe bafwaya Lesa, lekeni imitima yenu ipuputulwe!
33Pantu Yawe alomfwa ukulila kwa balanda,
kabili tasuusha abantu bakwe abali muli bunkole.
34Lekeni umulu ne sonde fyonse fimulumbanye,
pamo na babemba elyo na fyonse ifyaikalamo.
35Pantu Lesa akapususha Sioni,
no kukuula cipya cipya imisumba ya mu Yuda.
Elyo na bantu bakwe bakapoka icalo no kwikalamo,
36na bana ba babomfi bakwe ebakapyanamo,
na bonse abatemwa ishina lyakwe ebakekalamo.