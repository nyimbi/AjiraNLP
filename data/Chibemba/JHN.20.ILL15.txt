Yesu talimo mu nindi
(Mateo 28:1-8; Mako 16:1-8; Luka 24:1-12)
1Lucelocelo pa bushiku bwakutampa umulungu ninshi kuciliko akafifi, Maria Mandalena aile ku nindi. Amona nokuti icilibwe nabacifumyapo pa mwinshi wa nindi. 2Awe abwelelamo ulubilo kuli Simoni Petelo na ku musambi umbi ulya Yesu atemenwe. Abeba ati, “Nabafumya Imfumu mu nindi, tatwishibe noko baibikile!” 3Kanshi Petelo no musambi umbi ulya baima, balaya ku nindi. 4Balabutukilafye capamo. Lelo umusambi umbi ulya, acisha Petelo ulubilo abalilapo no kufika ku nindi. 5Ati enaminemo, amona insalu shili panshi. Nomba taingilemo iyoo. 6Simoni Petelo uwalemukonka lutonuma, nao afika. Wena apopene aingila mu nindi. Amona ne nsalu shili panshi. 7Amona ne nsalu intu bapombele Yesu ku mutwe. Yena yali iyapetwa, tayali pamo ne nsalu shimbi. 8Elyo umusambi umbi ulya abalilepo ukufika ku nindi, nao aingilamo. Ati amone ifi, asumina. 9Pantu pali iyi nshita, ninshi tabalaumfwa umwalola ifyalembwa mu Malembo Yamushilo ukuti, “Kristu ali nokushukuka ku bafwa.” 10Elyo aba basambi babwelelamo ku musumba.
Yesu amonekela kuli Maria Mandalena
(Mateo 28:9-10; Mako 16:9-11)
11Maria wena ninshi eminine kunse ya nindi, alelila. Ilyo acili alelila, ainama pakuti aloleshe mu nindi. 12Awe amonamo bamalaika babili bafwele insalu ishabuuta, bekele apo balalike icitumbi cakwa Yesu. Umo ku mitwe elyo umbi ku ntambalilo. 13Bamalaika bamwipusha abati, “We mayo, cinshi ulelilila?” Nao abasuka ati, “Nabasenda Imfumu yandi, nshishibe noko baibikile!” 14Ilyo Maria asosa ifi, apilibuka amona na Yesu naiminina. Nomba taishibe ukuti ni Yesu. 15Yesu amwipusha ati, “Mayo cinshi ulelilila? Bushe nani ulefwaya?” Maria ena ico aletontonkanya ati mulimi wa mwibala, amweba ati, “Mukwai nga nimwe mumusendele, njebeni uko mumubikile, na ine nalaya mubuula.” 16Yesu elyo amwita ati, “Maria!” Maria nao apilibuka, amwasukila mu Cihibulu ati, “Raboni!” Ici calola mukuti, “Kafundisha.” 17Yesu amweba ati, “Leka ukunjikata, pantu nshilabwelelamo kuli Tata. Nomba kabiye kuli bamunyinane ubebe auti, Yesu aleti, ‘Nalabwelelamo kuli Tata, na imwe ni Shinwe, ni Lesa wandi, na imwe ni Lesa wenu.’ ” 18Maria Mandalena epakuya ku basambi. Alabeba ati, “Nimona Imfumu.” Elyo alabashimikila na fyonse ifyo Yesu amwebele.
Yesu amonekela ku basambi bakwe
(Mateo 28:16-20; Mako 16:14-18; Luka 24:36-49)
19Pa nshiku ya Mulungu ine iyo, icungulo bushiku, ku mulandu wakutiina Abayuda, abasambi balongene mu ŋanda nabesalako ne fiibi. Elyo Yesu aisa iminina apo bali, abeba ati, “Umutende ube na imwe!” 20Ati asose ifi, elyo abalanga indupi shakwe na mu lubafu lwakwe. Awe abasambi basansamuka nganshi pakumona Imfumu. 21Yesu abwekeshapo nakabili ukubeba ati, “Umutende ube na imwe! Filya Tata antuma, efyo na ine namutuma.” 22Ati asose ifi, abaputilisha umupu, abeba ati, “Pokeni Mupashi Wamushilo. 23Nga mwabelela umuntu uluse ku fyabubifi fyakwe, ninshi nabelelwa uluse. Nga mwakaana ukubelela umuntu uluse ku fyabubifi fyakwe, ninshi tabelelwe luse.”
Yesu amonekela na kuli Toma
24Toma umo pa basole ikumi na babili, uo baleti, Mpundu, wena talipo ilyo Yesu aishile. 25Elyo abasambi bambi balamushimikila abati, “Ifwe natumona Imfumu.” Lelo Toma abasuka ati, “Ine pakusumina kanofye namona ifibala fya nsunga mu ndupi shakwe, nashimpa no munwe wandi pa fibala, nabika ne minwe yandi mu lubafu lwakwe, nga teifyo ninshi nshasumine.” 26Pati papite umulungu umo, abasambi nakabili bali mu ŋanda, Toma nao lyena ali nabo pamo. Yesu aisamo ninshi ifiibi nafisalwa. Aiminina napo bali, asosa ati, “Umutende ube na imwe!” 27Elyo aeba Toma ati, “Shimpa umunwe obe apa, lolesha na mu ndupi shandi. Buula iminwe yobe wikate na mu lubafu lwandi. Nomba leka ukutwishika, suminafye!” 28Toma epakwasuka ati, “We Mfumu yandi, we Lesa wandi!” 29Yesu amweba ati, “Wasumina ico wamona. Ala abashuka ni abo bantu abasumina nelyo bashimwene.”
Ico Yoani alembele iyi mbila
30Yesu acitilefye ifishibilo ifingi pa cinso ca basambi bakwe ifishalembwa muli ici citabo. 31Ifi fyena fyalilembwa pakuti musumine ukuti Yesu e Kristu, Mwana Lesa. Elyo na imwe nga mwamusumina, mumone ukukwata umweo.