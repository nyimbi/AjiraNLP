Ulukombo lwaluba
1Elyo Yosefu akonkomeshe kasunga wa ŋanda yakwe ati, “Buula imifuko ya aba bantu, wisushemo ifyakulya ukulingana na papelele amaka yabo ayakufisenda. Kabili ubike indalama shakwa cila muntu lwa pa mulu wa fyakulya mu mufuko wakwe. 2Elyo ubike ulukombo lwandi, lulya ulwa silifa, mu mufuko wakwa kasuli. Ulubike lwa pa mulu wa fyakulya pamo ne ndalama shakwe ishakushitamo iŋanu.” Nao acita fyonse ngefyo Yosefu amwebele. 3Cilya bwaca ulucelo babaleka balaya na bapunda babo. 4Kutifye cilya baya, tabalati bafike ukutali no musumba, Yosefu aeba kasunga wa ŋanda yakwe ati, “Ima konka balya bantu nombalinefye. Ilyo ulebasanga ubebe auti, ‘Bushe cinshi mwancitila ifibi pa fisuma mucitile? 5Cinshi mwaibila ulukombo lwandi ulwa silifa? Bushe lulya lukombo telo shikulu wandi anwenamo no kupendwilamo? Ici cintu mwacita cibi.’”
6Kanshi ilyo umubomfi abasangile nao abebele aya yene mashiwi. 7Nabo bamweba abati, “Shikulu bushe cinshi mwalandila ifyo? Awe cakaana, ababomfi benu tekuti bacite ica musango uyo! 8Moneni, twaendele ukufuma ku Kenani twamubwesesha indalama twasangile pa mulu wa ŋanu mu mifuko. Bushe cinshi ico twingebila silifa nangu golide mu ŋanda ya basokulu? 9Kanshi nga cakuti umo pali ifwe, fwe babomfi benu, nga asangwa nakwata ulukombo ninshi ali nokufwa. Elyo na ifwe bonse tukaba abasha bakwa shikulu.” 10Kasunga wa iŋanda yakwa Yosefu asosa ati, “Cisuma kacibe ifyo fine mwalanda. Lelo uo ndesanga no lukombo, euleba umusha wandi, bambi bonse tababe na mulandu.” 11Bwangu bwangu cila muntu atuula umufuko wakwe panshi, no kukakula akakulapo. 12Elyo kasunga wa ŋanda yakwa Yosefu atampa ukulafwailisha, atampilapo umufuko wa mukalamba pali bonse alekeleshako umufuko wakwa kasuli. Asanga ulukombo mu mufuko wakwa Benjamini. 13Pakumona ifi bamunyina balepula insalu shabo. Elyo babike ifipe pali bapunda babo, babwelela na ku musumba.
14Ilyo Yuda na bamunyina babwelele ku ŋanda, basangile Yosefu acili mu ŋanda. Awe bonse balambalala panshi pa cinso cakwe. 15Yosefu abepusha ati, “Cinshi ici mwacita? Bushe tamwishibe ukuti umuntu uuli nga ine kuti aishiba mukupendula.” 16Yuda ayasuka ati, “Nga finshi twingalanda shikulu? Finshi twingasosapo? Nga kuti twatila tatuli na cilubo shani? Lesa nasokolola icilubo ca babomfi benu. Ifwe bonse nomba tuli basha benu, ifwe bene bonse noyu wine basangileko ulukombo.” 17Lelo Yosefu ayasuka ati, “Awe ico cena ine tekuti ncicite! Umuntu wine uyo uo basangile nakwata ulukombo, ewalaba umusha wandi. Imwe bambi bonse bwelelenimo kuli shinwe umutende.”
Yuda apapatilako Benjamini
18Elyo Yuda aile palama kuli Yosefu amweba ati, “Napapata shikulu kutikeni bwino kufyo umubomfi wenu alalanda. Mwifulilwa mubomfi wenu, nangu imwe mwalinganafye na Farao umwine wine. 19Shikulu nimwe mwaipwishe ababomfi benu amuti ‘Bushe mwalikwata shinwe nangu munyinenwe umbi?’ 20Elyo ifwe twayaswike atuti, ‘Twalikwata shifwe, nomba mukote, elyo na munyinefwe umbi umwaice umwaume uo shifwe afyele mu bukote. Munyina wa uyu mwaice alifwa nomba ashalapofye eka pali bamunyina abaume afyelwe nabo inda imo. Kabili wishi alimutemwa nganshi.’ 21Kabili nimwe mwaebele ababomfi benu amuti, ‘Mukamulete kuli ine pakuti na ine nkese mumona.’ 22Elyo ifwe shikulu twamwebele atuti, ‘Uyo mwaice tekuti afume pali bawishi, pantu nga afumapo kuti bawishi bafwa.’ 23Lelo mwaebele ababomfi benu amuti, ‘Nga cakuti tamwishile na munyinenwe kasuli ninshi tatwakamonane na imwe nakabili.’ 24Ilyo twabwelelemo kuli shifwe, umubomfi wenu, twaile mushimikilako ifyo imwe shikulu mwalandile.
25“Kabili shifwe aishile tweba ati, ‘Bwelelenimo muye shitako na tumbi utwakulya.’ 26Lelo ifwe twamwebele ukuti, ‘Awe iyoo, tekuti tuyeko, kanofye ninshi nga tuli na munyinefwe kasuli, lyena tuleyako. Pantu tatwakaye monana na ulya muntu kanofye tuli na munyinefwe kasuli.’ 27Kabili umubomfi wenu, shifwe atwebele ati, ‘Namwishiba ukuti umukashi wandi amfyalilefye abana abaume babili epela. 28Umo tatwaba nankwe aliya. Ine nasosele nati cine cine ciswango ca mpanga ecimulepawile. Ukufuma ilyo line nshatala mumona. 29Nga cakuti nao mwamusenda, elyo aponena mu busanso, ninshi nimwe mukalenga nkaya ku calo ca bafwa ne cikonko mu bukote bwandi.’
30“Kanshi nomba nga cakuti nabwelelemo kuli batata umubomfi wenu no mwaice tatuli nankwe, kabili nga cakuti batata bakamona ukuti tatuli na mwaice, ninshi bakafwafye apopene. 31Pantu batata no mwaice balikatana nganshi mu bumi bwabo, ninshi ifwe fwe babomfi benu tukalenga shifwe akaye ku calo ca bafwa ne cikonko mu bukote bwakwe. 32Ne mubomfi wenu nalaile kuli batata ukuti te cakutwishika nkabwesha umwaice umumi. Nasosele nati, ‘Nga cakuti nshimubweseshe kuli imwe, ninshi nkaba no mulandu kuli imwe tata wandi inshiku shonse isha bumi bwandi.’ 33Eico nomba napapata, lekeni ne mubomfi wenu nshale umusha wenu shikulu mu cifulo ca mwaice pakuti wena abwelelemo na bamunyina. 34Nga ine kuti nabwekelamo shani kuli batata nga nshili na mwaice? Awe iyoo! Mwikaleka nkamoneko ubulanda bukeshila batata.”