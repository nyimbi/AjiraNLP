Yawe akalubulwisha abantu ba mitundu
1 Ifi efyasosa Yawe ati,
“Umulu, e cipuna candi icabufumu,
icalo naco epo ine nanyanta amakasa yandi.
Nga nomba kanshi ni ŋanda nshi iyo imwe mwingankuulila?
Nangu ni pa ncende nshi ningatuushisha?
2Ala nine wine nabumba fyonse ifi.
Fyonsefye, ne mwine nine Yawe.
Elyo kwena abantu abaicefya, abalapila,
abankwatila akatiina no kupetamina ishiwi lyandi,
ine ebo mposako amano.
3“Abantu tepakutemwa ukucita ifyo abene balefwaya.
Umuntu uuli onse uwipaya iŋombe no kutuula ilambo,
abafye ngo wipaya umuntu.
Uwaipaya akana ka mpaanga no kukatuula nge lambo,
abafye cimo cine no unyongele umukoshi wa mbwa pakuiipaya no kuileka ilambo.
Noyo utuula umutuulo wa cabunga,
aba cimo cine ngo uutuulile umulopa wa nkumba.
Na onse uwoca ububani,
cimo no upakata utulubi.
Aba bantu tepakutemwa iyi mipepele yabo iyishaibipila.
4Kanshi na ine wine nakulabatoosha imipamba,
no kuleta pali bene ifintu filya fine batiina.
Pantu tapali nelyo umo uwanjaswike ilyo ine nalebeta,
nangu uwakumfwa ilyo ine nalebeba.
Mutemwikwa ukuntalamina,
no kulacita ifintu ifishinsekesha.
5“Umfweni kuno ishiwi lyakwa Yawe,
imwe mwe bankwatila akatiina,
mwe bapetamina ishiwi lyandi ine ne Yawe.
Imwe ndemweba nati, abantu benu bamo balimupata,
no kumusuula pa mulandu wakuti imwe mwalimpetamina.
Imwe balamuwela abati, ‘Twakulamonako ifyo imwe mwakulasansamuka.
Yawe nalemulangafye ifyo apuulama, nalemupusushakofye.’
Kwena aba bantu bakasebaninapo.
6Umfweni akabolokoto ako kaba mu musumba,
akafuma mwi Tempele.
Nine ne Yawe ndebolokota pa nshita ndelimuna abalwani bandi.
7 “Umusumba wandi uwamushilo uli ngo mwanakashi uwafyala umwana umwaume apopenefye,
ukwabula nokuti atale akomwe ne fumo.
8Bushe kwalitala akuba umuntu uwamonapo nangu ukumfwapo ica uyu musango?
Bushe kwalitala akuba umushobo umo uwa bantu uwatampile ukubapo pa bushikufye bumo?
Ala Sioni ena akafyala umutundu wa bantu ilyo line akakomwa ne fumo.
9Nine Yawe ulenga ukuti cilepalamina icakuti abantu bandi balefyalilwapo,
bushe imwe muleti amuti kuti ine nalekapofye nokuti bafyalwe iyoo, batini?”
Efyasosa Lesa wenu.
Yerusalemu mupya akapuulama
10“Sansamukeni pamo na Yerusalemu,
mwangileni imwe bonse mwe bamutemwa.
Akusansamukeni nankwe nomba,
imwe bonse mwe balemuloosha.
11Mwakulacankilwa ifisuma fyakwe,
nga filya ciba ku kanya akali kwibele lyakwa nyina,
mukalaonka no kusansamushiwa,
no kuilemena ku filyo ifishaifulila.”
12Ifi efyasosa Yawe,
“Ine nkaletela Yerusalemu umutende wape,
ne fyuma fya mishobo ya benafyalo fyakulaisa kuli ena,
fyakulafumfumuka nga menshi ya mu mumana uushikama.
Mwakulaba nga kana akasungwa na nyina,
Yerusalemu akamusendela pa maboko yakwe no kumutentemba bwino.
13Ine nkalamutalalikila imwe mu Yerusalemu,
nga filya fine nacifyashi atalalika ka mwane,
efyo nkalamutalalikilako.
14Ilyo imwe mukalamona ifi fintu,
ala imitima yenu ikalasansamuka,
mukalakwatisha amaka no mutende.
Elyo mukashininkisha ukuti kanshi ine ne Yawe ndafwa abampetamina,
nokuti kanshi ine ndafokela abalwani bandi.
15“Ine ne Yawe nkeshila mu mulilo,
amaceleta yandi yakaba nga kankungwe.
Nkesa kukupesha abo ine nafulilwa,
no bukali bwandi bukaba ngo lubingu lwa mulilo.
16Abantu bonsefye pa calo abo ne Yawe nkasanga ne milandu,
nine ne Yawe nkabalimwina ku mulilo na ku lupanga,
no kufwa, bengi bakafwa ku mulandu wa ine ne Yawe.
17“Ine ne Yawe ndetila nati, calapwa, kabili calapwilililafye kuli aba bantu baisangulula, abaya imilongo kukulapepa imilungu mu ncende isho baipekanishisha mu mabala. Calapwilililafye kuli aba bantu abalya iminofu ya nkumba, na bakwindi, ne fyakulya fimbi ifyabunani. 18Ine nalishiba ifyo bena batontonkanya nefyo bacita. Ine nalaisa nonganye abantu ba mishobofye yonse ne ndimi shonse nabo bakesa mona ubucindami bwandi. 19Kabili nkabika icishibilo pakati kabo icakushininkisha ukuti kanshi nine ndebalimuna. Kwena nalaisa shapo bamo, nabo ndebatuma ku bantu ba mishobo ababa mu fyalo fyakutali iya ku lulamba lwa bemba, uko bena bashatala abomfwa palwa lulumbi lwandi, uko bena bashatala abamona ifyo ine nacindama, nefyo ine naba no bulamba. Nako e ku Tashishi, na ku Libya, na ku Ludia uko abantu bacenjelesha ukuposa imifwi, na ku Tubali, na ku calo ca Bagiriki. Ni kuli iyi mishobo ya benafyalo iyo balaya mukulashimikilako ifyo ine nacindama. 20Bakabwesha na banenu bonse, bakabafumya mu mishobo ya bantu bonse, no kwisa batuula ngo bupe kuli ine ne Yawe. Pakwisa ku lupili lwandi ulwamushilo mu Yerusalemu bakabaleta pali bakabalwe, pa maceleta, pa macila, pali bapunda, na pa ngamila. Cikabafye nga filya fine abena Israeli baleta imituulo yabo iya cabunga ku ŋanda yandi ne Yawe, ilyo besa nabasendela mu fipe ifyasanguluka. 21Bamo pali abo bantu, ine ne Yawe nkabacita bashimapepo na bena Levi.” Efyasosa Yawe.
22 “Ngefi fine umulu upya ne calo cipya ifyo ine ndecita
fyakulabelelela ku maka yandi ne Yawe,
efyo na bana benu bakulabelelela pamo pene ne shina lyenu.
23Pa nshikunkulu ya kumoneka kwa mweshi onse uupya,
na lyonsefye pa bushiku bwe Sabata,
abantu ba mitundu yonse bakulaisa muno mu Yerusalemu kukumpepa ine ne Yawe.
24 “Pakubwelelamo bakulatamba ifitumbi fya bantu abansangukile. Imitiiti iyakulafilya tayakatale aifwa nakalya, no mulilo uwakulafyoca nao tawakatale aushima iyoo. Kabili bakaba icakuselausha ku bantu ba mitundu yonse.”