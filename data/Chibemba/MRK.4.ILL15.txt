Umulumbe wakwa katanda wa mbuto
(Mateo 13:1-9; Luka 8:4-8)
1Nakabili Yesu atampile ukufunda pa lulamba lwa bemba. Elyo ibumba ilikalamba nganshi lyalongana lyamushinguluka. Elyo Yesu aingila mu bwato emo aikala pali bemba, abantu bonse bena bashala ku mulundu pa lulamba lwa bemba. 2Awe alabafunda ifintu ifingi mu milumbe, elyo na mu kufunda kwakwe alabeba ati, 3“Umfweni! Katanda wa mbuto aile kukutanda. 4Cilya aletanda, imbuto shimo shaponena mumbali ya nshila, ne fyuni fyaisa shikompaula. 5Shimbi shaponena mu mushili wa nsakalabwe umushali mushili wingi. Awe bwangu bwangu shamena ico pashali mushili wingi. 6Ilyo akasuba kabalika shabonsa, shauma no kuma, ico shishali na mishila ine ine. 7Shimbi shaponena mu myunga, ne myunga yati ikule, yashitabilila, shatusa, shafilwa no kutwala ifisabo. 8Shimbi shena shaponena mu mushili usuma. Shamena, shakula, shatwala ne fisabo. Shimo shatwala amakumi yatatu (30), shimbi amakumi mutanda (60), shimbi shena umwanda umo (100).” 9Elyo Yesu asosa ati, “Uuli na matwi yakumfwa naomfwe!”
Umwalola imilumbe
(Mateo 13:10-17; Luka 8:9-10)
10Nomba cilya Yesu ashala eka, abo abali nankwe pamo na basole ikumi limo na babili balamwipusha umulolele imilumbe. 11Yesu abasuka ati, “Imwe mwalipeelwa ukumfwa inkaama sha Bufumu bwakwa Lesa, lelo ku ba kunse, fyonse bali nokufyumfwila mu milumbe. 12Pakuti,
“‘Ukulolesha nangu baloleshe,
lelo bemona iyoo.
Kabili ukumfwa nangu bomfwe
lelo beiluka,
epali bapilibukila kuli Lesa
no kubelelwa uluse.’ ”
Yesu alondolola umulumbe wakwa katanda wa mbuto
(Mateo 13:18-23; Luka 8:11-15)
13Kabili Yesu abeba ati, “Bushe tamumfwile umwalola uyu mulumbe? Nga kanshi imilumbe imbi yena mukayumfwa shani? 14Katanda ico atanda lishiwi lyakwa Lesa. 15Imbuto ishaponene mumbali ya nshila, bantu batila baumfwa ishiwi, apopene Satana aisa fumya ne shiwi lyatandilwe mu mitima yabo. 16Kabili abantu bambi baba nge mbuto ishaponene mu mushili wa nsakalabwe, e bantu abomfwa ishiwi, apopene balipokelela ne nsansa. 17Nomba lyaikalamofye akashita akanono, ico lyafilwa ukwanda imishila. Kanshi ilyo paisa ubwafya nangu amacushi pa mulandu we shiwi, awe bwangu bwangu banenuka. 18Bambi nabo baba nge mbuto ishaponene mu myunga. 19Aba ebomfwa ishiwi, lelo isakamika lya fya pano calo, no mukonkelelo wa fyuma, no lunkumbwa lwa fintu fimbi, fyatusha ishiwi, lyafilwa no kutwala ifisabo. 20Lelo bambi baba nge mbuto ishaponene mu mushili uusuma. Aba ebomfwa ishiwi no kulipokelela balipokelela, epakutwala ifisabo, bamo amakumi yatatu (30), bambi amakumi mutanda (60), bambi nabo umwanda umo (100).”
Umulumbe wa cisaniko
(Luka 8:16-18)
21Kabili Yesu alabeba ati, “Bushe babula icisaniko pakuti bacikupikile mu nongo nangu ukucibika mwifungu? Bushe tekucibika apasanseme? 22Pantu takwaba icafisama nelyo cimo icishakasokoloke, kabili takwaba icankaama nelyo cimo icishakaletwe pa bwelu. 23Uuli na matwi yakumfwa naomfwe!”
24Kabili Yesu abeba ati, “Muleposako amano ku fintu muleumfwa. Icipimo ico mupiminako abanenu, eco na imwe bakamupiminako, elyo no kucishapo. 25Pantu uwakwata, akapeelelwapo na fimbi, lelo uushakwata, bakamupoka noto akwata.”
Umulumbe wa mbuto ishiimenena no kuikulila
26Kabinge abeba ati, “Ubufumu bwakwa Lesa bwaba kwati muntu uwatanda imbuto mwibala. 27Akasuba no bushiku, ilyo alelola nangu ilyo asendeme, imbuto shena shilemena no kukula, lelo wena teshiba ifyo shilemena no kukula. 28Umushili wine eumesha imbuto. Umusonga eubalilapo, elyo pakonka umutwe, elyo ne nseke ishituntulu mu mutwe. 29Nomba ilyo ifisabo fyapya, lyena acincila abuula umwele pantu inshita ya kuseepa yafika.”
Umulumbe wa lubuto lwa lubanga
(Mateo 13:31-32,34; Luka 13:18-19)
30Kabili Yesu atila ati, “Bushe Ubufumu bwakwa Lesa kuti twabupalanya kuli cinshi? Kabili mulumbe nshi twingabomfya pakubulondolola? 31Bwaba nga kalubuto ka lubanga, akacepesha pa mbuto shonse babyala mu mushili. 32Lelo ilyo bakabyala, kalakula, kasuka kacila ne fimpusa fyonse, elyo kakwata ne misambo iyikalamba icakuti ne fyuni fya mu mulu fyaisa mukwikala mu cintelelwe cakako.”
33Yesu alebeba ishiwi lyakwa Lesa mu milumbe iyingi iyi uyu musango, ukulingana nefyo bakwete amano yakutesha. 34Talebeba nelyo cimo kano mu milumbe, lelo uko bali beka alelondolola fyonse ku basambi bakwe.
Yesu atalalika icikuuku
(Mateo 8:23-27; Luka 8:22-25)
35Nomba icungulo ubushiku bwine ubo, Yesu aebele abasambi bakwe ati, “Natwabukile kwishilya.” 36Elyo bafuma pebumba, bamusendela mu bwato umo mwine ali. Kabili kwali amato na yambi ayali pamo no bwato ubo alimo. 37Elyo kwaima icikuuku ica maka nganshi, na matamba yaima yalapuma mu bwato, na menshi yalaingilamo icakuti ni cikanga no bwato bwisule. 38Yesu ninshi ali mu tulo ku cisolo ca bwato kunuma, nasaila na pa musao. Awe bamushibusha abati, “We Kafundisha bushe tausakamene ukuti twalafwa?” 39Awe Yesu abuuka, akalipila ne cimwela, aeba na bemba ati, “Talala, ikala tondolo!” Apopene no mwela wapona, patalala na tondolo. 40Elyo abepusha ati, “Bushe cinshi ico mwatiinina? Bushe kanshi na nomba tamulasumina?” 41Awe baikatwa no mwenso ukalamba, elyo balaipushanya abati, “Ngoyu nani, uwakuti icimwela na bemba filemubeela?”