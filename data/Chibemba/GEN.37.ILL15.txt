Ifiloto fyakwa Yosefu
1Yakobo wena aleikala mu calo ca Kenani umo wishi aikele ngo mweni kale. 2Ubu e butantiko bwa lupwa lwakwa Yakobo. Ilyo Yosefu ali akalumendo aka myaka ikumi limo na cine lubali (17), alecema ifitekwa pamo na bamunyina abaume bamwana Bilua na bamwana Silipa abakashi bakwa wishi. Kabili Yosefu aleisa kukushimikila shibo ifintu ifibi bamunyina balecita.
3Israeli alitemenwe Yosefu ukucila pali bamwane abaume bonse pantu amufyele mu bukote. Eico amubilile umwingila uwayemba, kabili uwa maboko ayatali. 4Ilyo bamunyina bamwene ukuti eo shibo atemenwe ukucila pali bonse, awe bamupata, kabili tekumusosha ne shiwi lisuma iyoo. 5Ubushiku bumo, Yosefu alilotele iciloto. Ilyo ashimikileko bamunyina, awe bena elyo bacilileko ukumupata. 6Abebele ati, “Umfweniko iciloto ndotele. 7Twaciba tulekaka imyanshi ya ŋanu mwibala. Awe umwanshi wandi waima, waiminina. Elyo imyanshi yenu yashinguluka umwanshi wandi, yawinamina.” 8Bamunyina bamweba abati, “Bushe iwe niwe ukaba imfumu yesu? Bushe iwe niwe ukalatuteeka mwa?” Kanshi bena epakumupata nganshi, pa mulandu wa ciloto cakwe na pafyo alandile. 9Nakabili Yosefu alilotelele iciloto ashimikilako na bamunyina. Abeba ati, “Umfweniko, nacilota iciloto na cimbi. Ili lyena akasuba no mweshi ne ntanda ikumi limo na lumo fyacilanjinamina.” 10Ilyo ashimikilako wishi na bamunyina, wishi alamukalipila ati, “Bushe canshi ico ciloto ulotele, bushe cine cine ine na noko na bamunonko, nifwe tukese kukukwinamina?” 11Bamunyina bena bamufimbila, lelo wishi ena aletontonkanyapo lyonse pali uyu mulandu.
Yosefu bamushitisha ku Egupto
12Bamunyina kwa Yosefu baile ku Shekemu, eko balecemena ifitekwa fyakwa shibo. 13Elyo Israeli aebele Yosefu ati, “Nawishiba ukuti bamunonko balecemena ifitekwa mupepi na ku Shekemu. Kanshi isa nkutumeko.” Yosefu nao ayasuka ati, “epo ndi.” 14Israeli amweba ati, “Kanshi kabiyeko uye mona nga bamunonko bali umutende ne fitekwa nga fili bwino, elyo ukabwele ukese nshimikilako.” Israeli ali mwishika lya Hebuloni ilyo amutumine. Awe Yosefu asukile afika ku Shekemu. 15Umuntu umo amusanga alelulumba mu mabala. Uyo muntu amwipusha ati, “Bushe finshi ulefwaya?” 16Yosefu amwasuka ati, “Ni bamunyinane ebo ndefwaya. Bushe kuti mwanjebako uko balecemena ifitekwa?” 17Umuntu ayasuka ati, “Kuno balifumako. Naumfwile balesosa abati, ‘Natuleya ku Dotani.’” Kanshi Yosefu epakuya ukwaile bamunyina, abasanga na ku Dotani.
18Awe bamumona akatalamukila ilyo talati afike apo bali, bapangana ukumwipaya. 19Balaebana abati, “Ala kalota wa filoto ulya aleisa. 20Aleni natumwipaye, tumupose na mu cilindi cimo pali ifi, elyo tukalande ukuti, ciswango e camulile. Lyena tukamona ifyo ifiloto fyakwe fikatumbula.”
21Ilyo Rubeni aumfwile ifi, aesha ukupususha Yosefu kuli bamunyina. Abeba ati, “Awe ukumwipaya kwena iyoo. 22Twilofya bumi bwakwe. Muposenifye mu cilindi ici kuno mu matololo, lelo mwimucita cibi nelyo cimo.” Rubeni ico asosele ifyo, nico alefwaya ukumupusushako, elyo amubweseshe kuli wishi. 23Kanshi cilya Yosefu afika kuli bamunyina, bamufuula umwingila uwayemba kabili uwa maboko ayatali uo afwele. 24Elyo bamusenda baya muposa mu cilindi. Ico cilindi cali icauma, tamwali amenshi.
25Ilyo baikele balelya icakulya, elyo bamona ibumba lya bena Ishimaeli abamakwebo balefuma ku Gileadi. Ingamila shabo shasendele ifipe ifyafina umwali ifinyamuti ifyanunka ubusaka, amafuta yakupangilako umuti, elyo ne finyamuti ifyanunka ubusaka muri ifyo balefitwala ku Egupto. 26Yuda epakweba bamunyina ati, “Finshi tukamwenamo nga twaipaya munyinefwe, twafisa nokuti natumwipaya? 27Kanshi natumushitishefye ku bena Ishimaeli, twimucita cibi nelyo cimo, kabili kwena ni munyinefwe, mulopa wesu.” Awe bamunyina bamusuminisha. 28Kanshi cilya abena Midiani abamakwebo balepita, bamunyina bafumya Yosefu mu cilindi, bamushitisha pa ndalama sha silifa amashekeli amakumi yabili (20) ku bena Ishimaeli, nabo epakumusenda ku Egupto.
29Ilyo Rubeni abwelelemo ku cilindi asanga ukuti Yosefu talimo. Kanshi alepaula insalu shakwe. 30Elyo abwelelamo kuli bamunyina abeba ati, “Umwaice talimo mu cilindi! Bushe ine ndecita shani?” 31Elyo baipaya imbushi, babuula no mwingila wakwa Yosefu, batumpika na mu mulopa. 32Babuula umwingila uwayemba uwa maboko ayatali bautwala kuli shibo. Bamweba abati, “Natusanga uyu mwingila. Ceceteni mumone nga mwingila wa mwana wenu?” 33Israeli nao awishiba, ati, nokuti, “Ee mwingila wa mwana wandi! Iciswango cimo icikali nacimwipaya no kumulya nacimulya. Cine cinefye iciswango nacilepaula Yosefu.” 34Elyo Yakobo alepula ifyakufwala fyakwe, afwala insalu shabulanda. Kabili amuloosha pa nshikufye ishingi. 35Abana bakwe bonse abaume na banakashi baisa kukumutalalika umutima, lelo akaana ukutalalikwa. Abeba ati, “Ndekeni, nakulalooshafye mpaka nkaye ku calo ca bafwa, nkaye ku mwana wandi.” Kanshi efyo wishi alooseshe mwane Yosefu. 36Mu nshita iyo, ninshi abena Midiani balishitisha Yosefu mu Egupto kuli Potifa cilolo umo uwakwa Farao uwali kangalila wa fita fyakulonda kwisano.