Ukusansa umusumba wa Yerusalemu kwalangililwa
1“Nomba we mwana wa muntu, buula injelwa iyapapatala ubike panshi ulengepo umusumba wa Yerusalemu. 2Ushingulusheko icilindi icashika pakulanga ifyo bautebelele. Uciteko ne cibumbili no kwimika inkambi shakuulwisha. Bika ne mpungu ishakulondelamo ne nsakwe, ne fyakubongolwelako. 3Buula pani ya cela uibike pakati, iwe kuno lubali, umusumba nao kulya. Elyo uloshe amenso ku musumba pantu umusumba nautebelelwa, niwe wine uutebelele. Ici e cishibilo ukuti efyo cikaba na ku ba ŋanda yakwa Israeli.
4“Ale nomba lala kabafu, ulalile lubali lwa ku kuso, elyo uibikepo pa mubili obe no bubifi bwa ba ŋanda yakwa Israeli. Wakulalala apo pene no kuculila ububifi bwabo pa nshiku shonse ukalala kabeya. 5Ine nakupeela impendwa sha nshiku ukulingana ne myaka ya bubifi bwabo. Kanshi ni pa nshiku imyanda itatu na makumi pabula (390) iwe ukalaculila ububifi bwa ba ŋanda yakwa Israeli. 6Ilyo ukapwisha, ukalale kabafu nakabili, lyena ukalalile lubali lwa ku kulyo, elyo no bubifi bwa ba ŋanda yakwa Yuda nabo ukabufute pa nshiku amakumi yane (40), esho nakupeela emukuti ubushiku bumo pa mwaka umo.
7“Upilibwile icinso cobe ku musumba wa Yerusalemu umone ifyo bautebelele, kabili ukwabula akantu mu minwe yobe, sesemena umusumba ishamo lyauko. 8Ine nalakukaka imyando pakuti ulefilwa ukupilibukila uku noku, ukushintafye napo shikapwila inshiku shobe ishakucula.
9“Kanshi nomba buulapo iŋanu na bale, na cilemba ne landa, na male elyo na masaka. Ufisakanye mu cipe cimo no kulafibomfya ukupangamo umukate obe. Pa nshiku imyanda itatu na makumi pabula (390) efyo ukalalya ilyo ukalala kabafu. 10Pa bushiku bumo ukalalyafye akamokolwa kamo aka mukate akapimwa pa nshita nayo iyapimwa. 11Kabili pa bushiku bumo ukalanwapofye inkombo shibili isha menshi, e cipimo cobe nakupeela pa nshita nayo iyapimwa epela. 12Ukalelya ngefyo wingalya icakulya ca bale. Uli nokulabuula amafi ya bantu ayauma, eyo ukalekosesha umulilo, no kocelapo imikate yobe iyapapatala, kabili ukaleleka na bantu bonse balemonako.” 13Kabili Yawe asosa ati, “Ilyo nkasalanganya abena Israeli mu benafyalo, ala efyo bakalalya ifyakulya ifyakowela.”
14Kanshi na ine epakuilishanya nati, “Ala iyoo teifyo we Mfumu Yawe, ine nshatala ndya icaifwila, nangu icasantaulwa ku fiswango. Ukutulafye ku bwaice bwandi, awe ine nshatala ndya inama iyakowela.”
15Lesa epakwasuka ati, “Cabafye bwino, ine nakusuminisha ukuti ukalebomfya citindi wa ŋombe, eo ukaleocela imikate mu cifulo ca mafi ya bantu.” 16Kabinge alundapo ati, “We mwana wa muntu, ine nkonaula ifyakulya mu matala ya mu Yerusalemu. Mu bulanda bwabo abantu bakalalya icakulya icapimwafye elyo bakalanwa amenshi nayo ayapimwa mukukabila. 17Bakekala ukwabula icakulya na amenshi, pantu fikacepa. Bakafupuka pa menso ya banabo kabili bakondoloka palwa kubifya kwabo.”