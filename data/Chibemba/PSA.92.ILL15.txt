Ulwimbo lwakulumbanya Yawe pe Sabata.
1Ala cintu icisuma ukulumba Yawe,
no kulumbanya ishina lyobe we Lesa Mukulu.
2Ukulatatakula icitemwiko cobe icishipwa cila lucelo,
no bushiku bonse ukulatotela icishinka cobe.
3Ukulakulumbila mu nsango yabushipa ikumi limo,
na mu ciunda ce seese.
4Pantu ine tepakusansamuka ku ficitwa fyobe we Yawe,
ni pa mulandu wa fintu wacita eco ndeimbila ne nsansa.
5Yangu ifintu ubukulu ifyo wacita we Yawe,
ala teti umuntu afikepo ukwishiba ifyo we mwine utontonkanya.
6Umuntu icipuba tapaba ico aishiba,
no muntu icipumbu afilwa ukwiluka.
7Icakuti nangu abantu babi bengafula nge cani,
na bacintomfwa nangu bengashuka shani,
ala nakalyafye bonse bakalobelelafye umuyayaya.
8Lelo we Yawe walisumbulwa umuyayaya.
9Pantu cine cine we Yawe abalwani bobe bakaloba,
na bacintomfwa bonse ukabapasa.
10Walitumpula ulusengo lwandi ngo mulume wa mboo,
wansuba na mafuta ayasuma.
11Amenso yandi nayamona ukucimba kwa balwani bandi,
na matwi yandi nayomfwa ifyo abalwani bandi ababifi balecimfishiwa.
12Abalungami bena bakulalelema ngo tuncindu,
bakulakula nge miti iyalepesha iya keda ku Lebanoni.
13Bena baba nge miti iyalimbwa mu ŋanda yakwa Yawe,
iyilelema mu mansa she sano lyakwa Lesa wesu.
14Baba nge miti iyitwala ifitwalo na pa nshita yabukote,
no kubafye iyalelema kabili iya katapa katapa.
15Epakulanga ukuti Yawe alikwata umulinganya.
Ine ntila, “E cilibwe candi kabili muli ena tamwaba akabi.”