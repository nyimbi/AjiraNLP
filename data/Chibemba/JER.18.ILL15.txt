Yeremia ku ŋanda ya walebumba
1Ishiwi lyakwa Yawe lyaishile kuli ine ne Yeremia aliti: 2“Kabiye tentemukila ku ŋanda ya ulya uupanga ifye bumba, kulya kwine eko ndeya kwebela amashiwi yandi.” 3Awe na ine eko naya ku ŋanda yakwa kabumba, namusanga alebomba pa mupeto wakubumbilapo 4Nao aletifye inongo iyo abumba, nga amona ukuti taiweme ninshi kuitobaula, akasamo ibumba nakabili, no kubumbamo icintu cimbi ico umwine alefwaya.
5Elyo ishiwi lyakwa Yawe lyaishile kuli ine aliti, 6“Bushe ine teti ncite kuli imwe mwe ba mu ŋanda yakwa Israeli ngefi fine uubumba alecita kwibumba, atiini? Ngefi fine ibumba liba mu minwe ya uulebumba, efyo na imwe mwe ba mu ŋanda yakwa Israeli mwaba mu minwe yandi.” Ifi efyasosa Yawe. 7“Lyonsefye ine kuti napanga ukufulunganya, ukupasa atemwa ukulofya abantu ba mushobo umo, atemwa ubuteeko bwa calo cimo. 8Nomba abantu ba uyo mushobo, atemwa aba muli ico calo nga baleka ukubifya, ninshi ine kuti nabwesha umutima, teti mbacite icinkunka ico ningapanga ukubacita. 9Kabili lyonsefye ine kuti napanga ukusalapo abantu ba mushobo umo, no kubakusha, atemwa ukukusha ubuteko bwa calo cimo. 10Nomba abantu ba uyo mushobo, atemwa aba muli ico calo nga balabifya, balakaana no kulambeela, ninshi ine kuti nalekafye, teti mbacitile ifisuma ifyo ningapanga ukubacitila. 11Eico kanshi eba abena Yuda na bena Yerusalemu ukuti, ifi efyasosa Yawe. ‘Ine ndemupekanishisha icinkunka, kabili nimukwatila amapange ayabi. Eico bwelulukeni ukufuma ku mibeele yenu iyibi, muwamye ne nshila shenu ne micitile yenu.’ 12Nomba abantu nabo baasukafye abati, ‘Ala nakalyafye. Nga cinshi? Ifwe bonse twakulaicitilafye ifyo tulefwaya, na cila muntu alecitafye ukulingana nefyo umutima wakwe uubi ulefwaya.’”
13Eico ifi efyasosa Yawe ati,
“Iwe Yeremia, ipusha imishobo ya benafyalo apo yapela.
Bushe kwena icintu ca uyu musango calitala acicitika?
Umukashana nacisungu Israeli nacita icintu icishaibipila.
14Bushe ubunga bwa mfula bulabulwapo,
pa fimabwe fya mu mpili sha mu Lebanoni?
Utumilonga twa menshi ayatalala
ayakonkoloka mu lupili lwa Lebanoni,
bushe tulatala twakamapo?
15Awe abantu bandi bena ine balindabako,
imilungu iyafyefye eyo bena bafutumwina ububani.
Ecilenga no kulaipununa mu nshila isho bendamo,
Balileka ukulaenda mu nshila shakale ishikulu,
bendafye nomba mu tushila twatondo.
16Icalo cabo balicisangula ukuba icaonaika,
icakusekwafye pe.
Bonse abapitamo bakuntafye imitwe pakupapa.
17Ngo mwela uufuma ku kabanga,
abantu bandi nkabapashila ku balwani babo.
Ine nkabafutatila, nshakabalange icinso candi,
ilyo bakaponenwa ne cinkunka.”
Abantu bapangila Yeremia
18Abantu nabo balilandile abati, “Mwe, ala natumfwane, uleke tucitepo cimo pali Yeremia. Pantu ifwe tatwakatale atubulililwa bashimapepo abakutufunda amafunde, nangu abantu abamano abakutupandako nefwe amano, nangu bakasesema abakusesema amashiwi yakwa Lesa. Aleni natufwailishepo fimo mufyo alesosa ifyakumupelelapo umulandu, tuleke no kulaumfwa kufyo alelanda.”
19Kanshi na ine epakusosa nati,
“We Yawe, umfwa ifyo ine ndekupapata,
umfwa ifyo abalwani bandi balempangila.
20Bushe ububi e cilambu ca pa busuma, mwa,
pakuti bena ine banyimbile ubucinga?
Ibukishafye ifyo ine naishile kuli iwe,
no kwisa mukulabapapatilako,
pakuti iwe utalushe ubukali bobe kuli bena.
21Kwena uleke nomba abana babo bafwe ku cipowe,
leka bafwe ku nkondo.
Leka abakashi babo bafwilwe abana babo na balume babo,
leka abaume bafwe ku cikuko,
na balumendo nabo leka bafwe ku lupanga mu nkondo.
22Betile abakwisa basansa,
uleke babapumikishe pakutapa amayanda yabo,
pakuti nomba muleumfwikafye imisowa.
Pantu ine nabanyimbila ubucinga ubwakuti ngwilemo,
nabanteya ifyakuti banjikatileko.
23Lelo, we Yawe nawishiba fyonse,
nefyo balepanga ukuti banjipaye.
Wibabelela luse pa bubi bwabo,
wifuuta ifyabubifi fyabo iyoo.
Basunkilishe pakuti bawile pa cinso cobe,
bacitepo cimo pa nshita iwe ufulilwe.”