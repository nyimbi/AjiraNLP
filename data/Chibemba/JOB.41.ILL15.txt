Lesa akonkanyapo ukulanda
Yawe
1 “Bushe iwe kuti waloba cishimweshimwe ci Lefiatani ku bulobo?
Bushe kuti wakaka ululimi lwaciko ku mwando?
2Bushe kuti wapisha umwando mu mona waciko,
nangu ukupulinkanya icinkobwe mu nsekete shaciko?
3Bushe kuti cishimweshimwe cakupapata iwe,
nangu ukukusembeleka kwishiwi ilyamutembo?
4Bushe kuti waumfwana naco pakuti cilekubombela,
ukushinta na pa kufwa kwaciko?
5Bushe kuti walacangasha nga akoni kalya umuntu ateeka,
pakuti kalesekesha abakashana bobe?
6Bushe abamakwebo kuti bapangana palwa kushitisha cishimweshimwe,
nangu bushe kuti baciputaula mu fipimfya pakushitisha?
7Bushe kuti watulaula umubili waciko ku meela aya mabanga?
Nangu bushe kuti wacilasa ubwela mu mutwe?
8Nga cakuti waesha ukucikumanya,
elyo uli nokumona ifyo uli nokucula, icakuti tawakatale aubwekeshapo.
9Ukulwisha ukucikata ninshi uleibepafye,
pantu ifyo cimonekafye, efingakutiinya.
10Takwaba uwingakwata amaka yakucibala,
nga kanshi nani uwingalwishanya na ine?
11Nga nani uwingesa ilishanya ukuti nalimukwatila imisha pakuti imulipile?
Pantu ifintu fyonse fyandi pano pesamba lya mulu.
12“Ine nshingafilwa ukukweba palwa myendo yakwe,
apo amaka yakwe yapelela, no musango abumbilwamo.
13Nani uwingafunda umukupo wakwe,
kabili nani engacipalama ninshi akwetefye inshinga?
14Nani uwingacasamuna akanwa,
pantu ameno yaciko tepakutwa.
15Panuma yaciko patantama imitande ya nkwela,
ishakambantana shonse bwino.
16Shalikambantana
icakuti no mwela teti upite pakati kashiko.
17Shalikambatana
mu musango uwakuti tashingapatululwa.
18Cena nga catesemuna palabyata insase,
na menso yaciko yakashika nge myengelele ya kasuba akaletula.
19Mu kanwa kaciko mufuma ulubingu lwa mulilo,
ninshi ne nsase shilesabuka.
20Mu myona yaciko mufutumuka icushi,
kwati ni cilya cifuka mu mpoto iyili pa mulilo.
21Umupu waciko ulasha amalasha,
na mu kanwa kaciko mulefuma umulilo.
22Mu mukoshi waciko emwaba amaka,
na bantu bonse abacikumyamo balacitiina.
23Umutika wa munofu waciko walikambantana,
walikambatila na ku mubili, wakosa ndii.
24Umutima waciko wakosa nge libwe,
wakosa ndii kwati libwe lyakupelelapo.
25Ilyo caibuka, abamaka bonse baitutuminafye,
bonse balekatwa umwenso ilyo cafupula umucila waciko pa menshi.
26Ulupanga nangu lwacikoma, tapaba ifyo lucicita,
nangufye lifumo, nangu icibingu nangu umufwi.
27Cena cimona icela kwati cani,
no kumona umukuba kwati cimuti icabola.
28Imifwi teti icifulumune,
no kucilasa amabwe kwati muleciposela ulukungu.
29Nga wacibola icibombolo, cena cumfwa kwati litete wacikumya,
nangu wacilasa icibingu, cena cisekafye.
30Pa lufumo lwaciko paba amaŋongwa ayatwa ngo mwele,
nga capita mu matipa mushala utushila nga tulya cipanga icakutandilako.
31Cena cilabilausha amenshi petenga,
kwati menshi yalebilauka mu nongo iyili pa mulilo.
32Mu menshi umo cipita mulashala ikuba ilyabengeshima,
mpaka ikuba lyabuuta tuutu kwati ni mfwi.
33Pano isonde tapaba icibumbwa nangu cimo icalingana naco,
cena cabafye icibumbwa cimo icishitiina kantu.
34Kabili cena calisuula nganshi ifibumbwa fimbi fyonse,
elyo cena cekafye ecaba imfumu iyateeka fyonse ifyacilumba.”