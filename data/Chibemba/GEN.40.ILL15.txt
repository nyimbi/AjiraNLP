Yosefu ailula ifiloto fya bafungwa
1Ilyo papitile inshita, katumika wa lukombo lwa mfumu ya mu Egupto no walepanga umukate balilufyenye kuli shikulwibo Farao, imfumu ya mu Egupto. 2Farao epakufulilwa aba babomfi babili, umukalamba wa bakatumika ba lukombo lwa mfumu, no mukalamba wa balepangila imfumu umukate. 3Kanshi epakubaposa mu cifungo mu ŋanda ya waleyangalila ifita fyalelonda kwisano, nakabili umo mwine emo na Yosefu afungilwe. 4Kangalila wa bamalonda apeela Yosefu umulimo wakubasunga, no kubatumika ewalebatumika. Elyo kabili balikokwelemo mu cifungo.
5Ubushiku bumo, katumika wa lukombo lwa mfumu no walepangila imfumu imikate, abali mu cifungo, cila umo alilotele iciloto pa bushiku bumo bwine. Kabili cila ciloto cali nomo calolele. 6Ulucelo cilya Yosefu aingilamo asanga ukuti bali abasakamana. 7Kanshi aipusha ababomfi bakwa Farao abo ali nabo mu cifungo mu ŋanda yakwa shikulu wakwe ati, “Cinshi ico mwalamonekela bulanda bulanda lelo?” 8Bamwasuka abati, “Nico ifwe bonse babili natulota ifiloto, lelo tapali nelyo umo uwakutwilwilako.” Elyo Yosefu abeba ati, “Bushe ukwilula ifiloto te mulimo wakwa Lesa? Aleni njebeniko ifiloto fyenu.”
9Kanshi umukalamba wa bakatumika aebele Yosefu iciloto cakwe. Amweba ati, “Mu ciloto candi, nacimona umwangashi pantanshi yandi, 10uyu mwangashi waciba ne misambo itatu. Cilya amabula yafuma, apopene na maluba yabalula yatwala ne fisansangu fya myangashi iyapya. 11Ulukombo lwakwa Farao lwaciba mu minwe, elyo nabuula imyangashi nakamina mu lukombo lwakwa Farao, nabika no lukombo mu minwe yakwe.” 12Yosefu amweba ati, “Nalakwilwila iciloto cobe. Imisambo iyo itatu, ni nshiku shitatu. 13Mu nshikufye shitatu, Farao akakufumya mu cifungo, akakubwesha na ku mulimo walebomba. Ukabika ulukombo mu minwe yakwa Farao, nga filya fine walecita ilyo walebomba umulimo wa bukatumika wa lukombo lwa mfumu. 14Lelo ilyo ukekala bwino, wikandabako, ukankwatile uluse. Ukansoseleko kuli Farao pakuti akamfumye muno mu cifungo. 15Pantu ine bamfumishefye ku maka mu calo ca Bahibulu, elyo na kuno kwine nshacitapo mulandu uwakumposela mu cifungo.”
16Ilyo umukalamba wa balepanga imikate amona ukuti Yosefu ailwila umunankwe ifyakumuwamina, aeba Yosefu ati, “Na ine ninkwata iciloto. Nacilota ninsenda pa mutwe imiseke itatu iya mikate. 17Mu museke waciba pamulu, mwaciba ifyakulya fya misango yonse ifyaocewa ifyakutwalila Farao. Lelo ifyuni fyacilalya mu museke wine nsendele pa mutwe.” 18Yosefu amweba ati, “Nalakwilwila iciloto cobe. Iyo miseke itatu, ni nshiku shitatu. 19Mu nshiku shitatu, Farao akakufumya mu cifungo, akakuputuleko umutwe no kukukulika ku cimuti. Elyo ifyuni fikesa lya iminofu yobe.”
20Nomba ubushiku bwalengele shitatu bwali e bushiku Farao afyelwemo. Kanshi Farao acitila ababomfi bakwe imitebeto. Afumya mu cifungo, pa cinso ca babomfi bakwe bonse, umukalamba wa bakatumika ba lukombo lwa mfumu no mukalamba wa balepangila imfumu imikate. 21Umukalamba wa bakatumika ba lukombo lwa mfumu amubwesesha ku mulimo wakwe, pakuti nakabili abike ulukombo mu minwe yakwa Farao. 22Lelo umukalamba wa balepanga imikate wena, alimukulikile nga mulya mwine Yosefu abelwilile ifiloto fyabo. 23Umukalamba wa bakatumika ba lukombo lwa mfumu wena taibukishe kuli Yosefu iyoo, amulabako.