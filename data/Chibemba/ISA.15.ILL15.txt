Abena Moabu bakasanswa
1 Amashiwi ayasobelwe palwa bena Moabu ni aya.
Moabu naonaulwa!
Umusumba wa Ari waonaulwa mu nshita ya bushiku.
Moabu naonaulwa!
Umusumba wa Kiri waonaulwa mu nshita ya bushiku.
2Abena Diboni baya kwitempele lyabo,
baya mukulosha pa ncende yakupepelapo bacindika.
Abena Moabu balelilila umusumba wa Nebo no wa Medeba,
bonse nababeya inkuuso,
nababeya ne myefu pakulanga ubulanda.
3Abantu mu misebo nabafwala insalu shabulanda,
balelila ifilamba no kulaloosesha
mu mansa sha mu musumba na pa mitenge pene.
4Abena Heshiboni na bena Eleale balekuuta,
ne nkuuta shabo shileumfwika mpaka na ku Yahasi.
Na bashilika bene abena Moabu balekankila kumo ku mwenso,
ne misana yabo naiputuka.
5Umutima wandi ulelangulukilako Moabu.
Imbutushi shakwe shilebutukila ku mushi wa Soari
ukufika na ku Egilati Shelishiya.
Bamo baya balelilila mu musebo uwaya ku Luiti,
bamo baya balelila nganshi ilyo balefulumukila ku Holonaimu.
6Amenshi aya mu kamana ka Nimurimu nayakama,
ne fyani ifyaba mu lulamba lwakako nafyuma,
tamushele cani cibishi nakalya.
7Abantu baleabuka umukonko wa Mishingu pakufulumuka,
ne fipe fyabo fyonse ifyo banonka no kututila nabasenda.
8Mu mipaka yonse iya Moabu muleumfwika inkuuta.
Imisowa ileumfwika na mu mushi wa Egilaimu no wa Bere Elimu.
9Ku mushi wa Diboni amenshi ya mu mumana uwabako yakashike cee ku mulopa,
na ine ncili na fimbi ifyabipishapo ukucila ifyo nkacitila abantu ababamo muli Diboni.
Imbutushi ishafuma ku Moabu na bonsefye abashalapo mu calo
bakepaululwafye nakalya nakalya ku nkalamo.