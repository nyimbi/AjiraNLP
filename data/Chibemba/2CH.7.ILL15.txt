Solomoni atuula Itempele
(1 Ishamfumu 8:62-66)
1Nomba ilyo Solomoni apwile ukupepa, umulilo waponene ukufuma ku mulu, waisa oca ilambo lyakoca na malambo yonse, elyo no bucindami bwakwa Yawe bwaisula mwi Tempele lyonse.
2Bashimapepo bafilwa no kwingila mu ŋanda yakwa Yawe pa mulandu wakuti ubucindami bwakwa Yawe bwaisula mu ŋanda yakwa Yawe. 3Ilyo abana bakwa Israeli bonse bamona uko umulilo ulefuma ku mulu elyo no bucindami bwakwa Yawe buli pa mulu we Tempele, bafukama apakubatilwa amabwe, bakontamika imitwe panshi, elyo bapepa kabili bapeela no kutotela kuli Yawe, balasosa abati,
“Pantu ena musuma!
Ukutemwa kwakwe kwamuyayaya.”
Batuula amalambo
4Elyo imfumu na bantu bonse batuula amalambo pa cinso cakwa Yawe. 5Imfumu Solomoni yatuula ilambo ilya ŋombe amakana amakumi yabili na yabili (22,000) elyo impaanga ne mbushi amakana umwanda umo na makumi yabili (120,000). Kanshi imfumu pamo na bantu bonse epakulubwila iŋanda kuli Yawe. 6Bashimapepo bonse baya iminina pa ncende shabo, na bena Levi nabo bacita cimo cine, nabekata ifilimba fyakwa Yawe ifyo imfumu Davidi yapangile ifyakulisha pakulumbanya Yawe. Efyo babomfeshe ilyo Davidi apeela amatotelo no kusosa ukuti, “Ukutemwa kwakwe kwamuyayaya.” Ku lubali lumbi ukushali abena Levi, bashimapepo balalisha amapenga ninshi abena Israeli bonse nabeminina.
7Kabili Solomoni alubwila kuli Lesa incende ya pakati iya lubansa iyali ku ntanshi ya ŋanda yakwa Yawe na palya epo atuulile amalambo yakoca elyo na mafuta ya mutuulo wakwampana. Neci acitile pa mulandu wakuti ubulambo bwa mukuba apangile bwalicepele ukubikapo amalambo yakoca, imituulo ya cabunga elyo ne fipande fya mafuta. 8Kanshi Solomoni pali ilya nshita epakucita inshikunkulu iya nshiku cine lubali ninshi ulukuta ulukalamba ulwa bena Israeli lonse luli nankwe, abantu bafumine ku Lebo Hamati ukuya shinta ku kamana mainsa aka pa mupaka wa calo ca Egupto. 9Pa bushiku bwalenga cine konse konse balongana bonse pamo, pantu pakulubwila kuli Lesa ubulambo basefeshe inshiku cine lubali elyo ne nshikunkulu nayo inshiku na shimbi cine lubali. 10Pa bushiku bwalenga amakumi yabili na shitatu (23) mu mweshi walenga cine lubali epo abweseshemo abantu ku mayanda yabo. Babwelelamo abasansamuka no kusekelela mu mitima yabo pa fintu fyonse ifisuma Yawe acitile Davidi na Solomoni elyo na bantu bakwe abena Israeli.
Yawe amonekela kuli Solomoni
(1 Ishamfumu 9:1-9)
11Kanshi Solomoni efyo apwile ukukuula iŋanda yakwa Yawe elyo ne sano lyakwe, kabili afikilishapo no kucita fyonse ifyo alefwaya ukubomba mu ŋanda yakwa Yawe elyo na kwisano lyakwe. 12Elyo Yawe amonekela kuli ena mu nshita ya bushiku no kumweba ati,
“Niŋumfwa ipepo lyobe kabili ninsala incende ino ukuba iyandi apakuntuulila amalambo. 13Inshita shimo nakulaisala umulu icakuti ne mfula yakaana ukuloka, nangu naeba makanta ukwisa lya ifilyo fyenu, nangu natuma icikuko mu bantu bandi. 14Lelo nga cakuti mwe bantu bandi, abetwa peshina lyandi mwaicefya, elyo mwapepa no kufwaya icinso candi, no kufuma ku fibi fyenu, elyo ndi nokumfwa ukufuma ku mulu no kwisa mubelela uluse no kuposha icalo cenu. 15Nomba amenso yandi yakulaikala ayaisuka na matwi yandi yakulakutika ku mapepo ayakulapeelwa pali ino ncende. 16Ninsala no kusangulula ino iŋanda pakuti ishina lyandi likabelelele pano inshita yonse. Amenso yandi no mutima wandi fyakulaba pano lyonsefye.
17“Kabili iwe, nga cakuti wakulaenda pa cinso candi ngefyo wiso Davidi aendele, elyo no kucita fyonse ifyo ndekukonkomesha, no kubaka ifipope na mafunde yandi, 18nkalenga icipuna cobe icabufumu ukubelelela, ngefyo napangile icipangano na wiso Davidi ilyo nasosele ati, ‘Tawakafilwe ukukwata umwaume uwakuteeka pa bena Israeli.’ 19Lelo nga cakuti wafutuka no kusuula ifipope na mafunde nkupeele, ukeme ukaye mukubombela imilungu imbi no kuipepa, 20lyena nkanukula Israeli ukufuma mu calo candi ici mbapeele, kabili nkakaana ne iŋanda ine iyi nsangulwile umwakuba ishina lyandi. Nkaikaana ikafume na pa cinso candi, ikashalafye lyashi ilyakulandapo abantu na bantu kabili icintu icakuseka abantu bonse. 21Kabili nangu iŋanda ino ili iyapulama ifi, bonse abakalapitapo bakalapapafye nokulasosa abati, ‘Cinshi ico Yawe acitila icintu ca musango uyu kuli cino calo na ku ŋanda iyi?’ 22Abantu bakalaasuka abati, ‘Ni pa mulandu wakusuula Yawe, Lesa wa fikolwe fyabo uwabafumishe mu Egupto, no kupilibukila ku milungu imbi ukulaipepa no kuitumika, eco aletela ifinkunka fyonse ifi pali bena.’”