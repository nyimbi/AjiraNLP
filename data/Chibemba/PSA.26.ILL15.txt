Ulwakwa Davidi.
1Ushininkishe umulandu wandi we Yawe,
pantu naikala umweo wakaele,
natetekela muli Yawe ukwabula ukutelententa.
2Unengule no kunjesha we Yawe,
ufwailishe mu mutima pamo na mu matontonkanyo yandi.
3Icitemwiko icishipwa caba pali ine lyonse,
na ine naba uwacishinka kuli iwe.
4Nshikala pamo na bantu incenjeshi,
kabili nshicita mapange pamo na babumbi munda.
5Nshumfwana na babifi,
nelyo kwikala pamo na bancitatubi.
6Ndesamba iminwe yandi ne wakaele.
Ndeshinguluka ubulambo bobe we Yawe,
7no kulapunda pakwimba ulwimbo lwakutotela,
pakulondolola ificitwa fyobe ifyakupapa.
8Nalitemwa i≈ãanda yobe iyakwikalamo we Yawe,
incende umwaba ubucindami bobe.
9Wilofya umweo wandi pamo na babifi,
wilofya ubumi bwandi pamo na bantu abatemwa ukusumya umulopa,
10abo mu minwe yabo mwaba imilimo iyibi,
abo no kwa kulyo kwabo kwaisulamo amafisakanwa.
11Lelo ine njikala umweo wakaele,
undubuleko no kumbela inkumbu.
12Amakasa yandi yeminina umwatambalala,
nakulakupaala we Yawe na matotelo mu lukuta lukalamba.