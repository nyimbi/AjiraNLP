1Elyo ishiwi lyakwa Yawe lyaishile kuli Yehu mwana Hanani palwakwa Baasha. 2“Nakwimishe ukufuma ku lukungu no kukubika pa butungulushi bwa bantu bandi abena Israeli. Lelo iwe waenda mu nshila shakwa Yeroboamu no kulenga abantu bandi abena Israeli ukubifya, kabili walenga nokuti nkalipe pa bubifi bwabo. 3Eico naba mupepi no kulofya Baasha pamo na ba mu ŋanda yakwe, kabili ndi nokulenga iŋanda yobe ukuba nge yakwa Yeroboamu mwana Nebati. 4Imbwa shikalya bonse aba mu ŋanda yakwa Baasha abakafwila mu musumba, elyo ne fyuni fya mu lwelele nafyo fikalya abakafwila mu mpanga.”
5Palwa fintu fimbi ifya pa bufumu bwakwa Baasha, ifyo acitile nefyo abombele, bushe tafyalembwa mwibuku lya milandu ya shamfumu sha bena Israeli? 6Baasha ilyo afwile alele ukwalala ifikolwe fyakwe, kabili ashiikilwe ku Tirisa. Elyo Elaya umwana wakwe ewamupyana pa bufumu.
7Ne calengele ishiwi lyakwa Yawe ukwisa ukupitila muli kasesema Yehu mwana Hanani kuli Baasha na ba mu ŋanda yakwe, ni pa mulandu wa fyabubifi acitile pa cinso cakwa Yawe, no kumulenga ukuti akalipe pa fintu acitile, no kusanguka kwati ni ŋanda yakwa Yeroboamu, na pa mulandu wakuyonaula.
Elaya aba imfumu ya bena Israeli
8Mu mwaka walenga amakumi yabili na mutanda (26) uwa bufumu bwakwa Asa imfumu ya bena Yuda, Elaya mwana Baasha ewatendeke ukuteeka mu calo ca bena Israeli. Kabili aikele pa bufumu imyaka ibili mu Tirisa.
9Simuri, umo pali bacilolo bakwe, uwaleyangalila icipani cimo ica maceleta amukwatila amapange ayabi. Elaya ninshi ali ku Tirisa pali iyi nshita alekolwa ubwalwa mu ŋanda yakwa Alusa, uwali umukalamba wa kwisano ku Tirisa. 10Simuri aisa ingilafye, akoma Elaya no kumwipaya mu mwaka walenga amakumi yabili na cine lubali (27) uwakwa Asa imfumu ya bena Yuda. Elyo amupyana na pa bufumu.
11Cilya ayamba ukuteeka, kabili aikala na pa cipuna cabufumu, aipayafye bonse aba mu ŋanda yakwa Baasha. Tashilemo umwaume nangu umo, nangu uwa mu lupwa nangu icibusa. 12Efyo Simuri alofeshe ulupwa lonse ulwa ŋanda yakwa Baasha umwasoselwe ishiwi lyakwa Yawe palwakwa Baasha ukupitila muli kasesema Yehu, 13pa mulandu wa fyabubifi Baasha no mwana wakwe Elaya bacitile. Kabili balenga na bena Israeli ukubifya, icalengele nokuti Yawe Lesa wa bena Israeli akalipe pa mulandu wakupepa utulubi.
14Palwa fintu fimbi ifya pa bufumu bwakwa Elaya, nefyo acitile, bushe tafyalembwa mwibuku lya milandu ya shamfumu sha bena Israeli?
Simuri aba imfumu ya bena Israeli
15Mu mwaka walenga amakumi yabili na cine lubali (27) uwakwa Asa ukuba imfumu ya bena Yuda, Simuri ateekele ku Tirisa inshiku cine lubali. Abashilika bacitile nkambi mupepi na Gibetoni, umusumba wa Bafilisiti. 16Ilyo abena Israeli abali pa nkambi baumfwa ukuti Simuri aliimina imfumu no kuyipaya, basala Omuri, umukalamba wa fita fya nkondo, ukuba imfumu ya bena Israeli ubushiku bulya bwine ninshi bacili pa nkambi. 17Elyo Omuri na bena Israeli abali nankwe bafuma ku Gibetoni no kuya shinguluka umusumba wa Tirisa. 18Ilyo Simuri amona ukuti umusumba wapokwa, aya ingila mu muputule we sano, asonteka umulilo ayocela mukati no kufwa emo afwila. 19Ici cacitike pa mulandu wa fyabubifi acitile, ukubifya pa cinso cakwa Yawe no kulaenda mu nshila shakwa Yeroboamu, na mu fyabubifi acitile no kulenga abena Israeli ukubifya.
20Palwa fintu fimbi ifya pa bufumu bwakwa Simuri, na bucisanguka acitile, bushe tafyalembwa mwibuku lya milandu ya shamfumu sha bena Israeli?
Omuri aba imfumu ya bena Israeli
21Elyo abantu ba mu Israeli bapatukene pabili, abantu bamo bawilile kuli Tibuni mwana Ginati ukuti abe mfumu, kabili bambi nabo bawila kuli Omuri. 22Nomba abakwa Omuri bakwatishapo amaka ukucila abakwa Tibuni mwana Ginati. Efyo Tibuni afwile na Omuri aba imfumu.
23Mu mwaka walenga amakumi yatatu na umo (31) uwakwa Asa imfumu ya bena Yuda, Omuri ewatendeke ukuteeka pa bufumu bwa mu Israeli. Ateekelemo imyaka ikumi limo na ibili (12), kabili pa myaka mutanda aikele mu Tirisa. 24Ashita ulupili lwa Samaria kuli Shemeri pa matalanta ya silifa yabili, epo akuula umusumba pa mulu wa lupili no kuwita Samaria, pantu Shemeri elyali ishina lya mwine wa lupili.
25Nomba Omuri acita ifyabipa pa cinso cakwa Yawe kabili abifya ukucila na pali bonse abamutangilile. 26Alaendafye mu nshila shonse ishakwa Yeroboamu mwana Nebati na mu fyabubifi fyakwe, ifyo aposelemo na Israeli ukuficita, icalengele ukusonsomba Yawe, Lesa wakwa Israeli, ukuti akalipe pa mulandu wa tulubi twabo.
27Pa fintu fimbi ifya pa bufumu bwakwa Omuri, ifyo acitile elyo ne fya bulamba bwakwe, bushe tafyalembwa mwibuku lya milandu ya shamfumu sha bena Israeli? 28Omuri ilyo afwile aile lala ukwalala ifikolwe fyakwe kabili ashiikilwe mu Samaria. Elyo Ahabu umwana wakwe umwaume amupyana pa bufumu.
Ahabu aba imfumu ya bena Israeli
29Mu mwaka walenga amakumi yatatu (30) uwa bufumu bwakwa Asa imfumu ya bena Yuda, Ahabu mwana Omuri ewatendeke ukuteeka pa bufumu bwa mu Israeli, kabili ateekele icalo ca Israeli mu musumba wa Samaria pa myaka amakumi yabili na ibili (22). 30Ahabu mwana Omuri ena acilapo ukubifya pa cinso cakwa Yawe ukucila pali bonse abamutangilile. 31Ena tamwenemo no bubi mukucitako ifyabubifi fyacitile Yeroboamu mwana Nebati, kabili alundapo ukuupa Yesebele umwana mwanakashi wakwa Etibaali imfumu ya bena Sidoni, no kulatumika Baali no kumupepa. 32Aimika ubulambo bwakwa Baali mwitempele lyakwa Baali ilyo akuulile mu Samaria. 33Ahabu aimika uluceshi lwa mulungu Ashera no kucitafye ifintu ifyakusonsomba Yawe, Lesa wakwa Israeli, ukuti akalipe ukucila na pafyo imfumu shonse ishamutangilile isha mu Israeli shacitile.
34 Mu nshiku shakwa Ahabu, Hieli uwa ku Betele akuula cipya cipya umusumba wa Yeriko. Ena pakupanga umufula alekelapo umweo wa mwana wakwe umwaume Abiramu, kabili pakukuula impongolo alekelapo umweo wakwa kasuli wakwe Segubu, ukulingana ne shiwi lyakwa Yawe ilyasosele Yoshua mwana Nuni.