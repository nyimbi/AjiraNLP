1Ubushiku bumo Yonatani umwana mwaume wakwa Saulo atile ku mulumendo uwalesenda ifyanso fyakwe, “Isa, tuleya twabukile kulya kwishilya ku nkambi ya Bafilisiti.” Lelo taebele wishi. 2Saulo aleikala kunse ya Gibea mwisamba lya cimuti ca mateke mu Migironi. Ali ne fita ukulingana nalimo imyanda mutanda (600), 3apo apali na Ahiya uwalefwala icakufwala cabushimapepo ica efodi. Ali mwana mwaume wakwa Aitubu munyina Ikabodi uwali mwana Fineasi, nao mwana Eli, shimapepo wakwa Yawe mu Shilo. Takwali muntu uwaishibe ukuti Yonatani naya. 4Ku mbali shonse isha mupokapoka apo Yonatani alefwaya ukwabukila ukufika ku nkambi ya Bafilisiti kwali ifimabwe ifyacenjemana, cimo icilibwe balecita Basosi elyo na cimbi Sena. 5Icilibwe cimo icacenjemana cabelele ku kapinda ka ku kuso ku ntanshi ya ku Mikimashi, elyo cimbi naco ku kapinda ka ku kulyo ku ntanshi ya ku Gibea.
6Elyo Yonatani atile ku mubomfi uwalesenda ifyanso, “Isa tuleya twabukile kwishilya ku nkambi ya balya bantu abashasembululwa. Limbi Yawe kuti atwafwilishako. Takuli icintu nangu cimo icingalesha Yawe ukupususha ku bengi nangu ku banono.” 7Umubomfi walesenda ifyanso fyakwe atile, “Citeni conse icili mu mutima wenu, ine ndi na imwe mu mutima na ku mupashi.” 8Yonatani atile, “Kanshi isa twabukile kulya pakuti balya bantu batumone. 9Nga cakuti batweba abati, ‘Pembeleni apo pene mpaka nifwe twise kuli imwe,’ tuli nokwikala pamo pene kabili tatufwile ukuya kuntu bali iyoo. 10Lelo nga cakuti batila, ‘Iseni ninikeni kuli ifwe,’ lyena tuli nokuninika ukuya pamulu pantu ninshi cili ukuba icishibilo kuli ifwe icakuti Yawe nabapeela mu minwe yesu.”
11Bonsefye babili baisokolwele ku nkambi ya Bafilisiti. Abafilisiti batile, “Moneni! Abahibulu bayamba ukufuma mu mendo bafisama.” 12Abantu ba pa nkambi ya Bafilisiti bapundile kuli Yonatani no mubomfi walesenda ifyanso fyakwe ati, “Iseni pano pakuti twise tumufundeko icintu cimo.” Elyo Yonatani atile ku mubomfi walesenda fyanso fyakwe, “Nina ulenkonka pantu Yawe napeela aba bantu mu minwe ya bena Israeli.” 13Yonatani pakunina ukuya pamulu, alebomfya iminwe na makasa ninshi umubomfi uwalesenda ifyanso fyakwe namukonka panuma. Abafilisiti bayambile ukuiwilafye pa cinso cakwa Yonatani, elyo umubomfi walesenda ifyanso nao ninshi nakonka panuma alebepaya. 14Muli uku kusansa kwantanshi Yonatani no mubomfi walesenda ifyanso fyakwe baipeye nalimo abantu amakumi yabili (20) mu ncende iyinono ukulingana na citika wa ekare (0:5 acre).
Abena Israeli bacimfya Abafilisiti
15Kabili umwenso waikata ifita fyonse ifyali mu nkambi, ne fyali mu mpanga elyo na bantu bonse. Waikata ne fita ifyalelonda ifyanso elyo ne fita ifyaya kukusansa icakuti no mushili walatenta. Ici cabaletele umwenso uukalamba nganshi 16Inengu shakwa Saulo mu Gibea wa mu Benjamini shaletamba uko ifita filesalanganina mu ncendefye shonse. 17Elyo Saulo aebele ifita ali nafyo ati, “Pendeni ifita pakuti mumone abafuminepo.” Ilyo bapwile ukupenda, basangile ukuti ni Yonatani no mubomfi walesenda ifyanso fyakwe ebashalipofye. 18Saulo aebele Ahiya ati, “Leta kuno Imbokoshi ya Cipangano iyakwa Lesa.” Pa nshita ilya calesungwa na bena Israeli.
19Ilyo Saulo acili alelanda kuli shimapepo, icongo mu nkambi ya Bafilisiti ninshi cilekulilakofye nganshi. Saulo epakweba shimapepo ati, “Fumyako ukuboko kobe.” 20Elyo Saulo na bantu bonse abo ali nabo balongana no kuya ku bulwi. Basangile Abafilisiti mu cimfulunganya icikalamba, balekomanafye abene beka ne mpanga shabo. 21Nomba icacitike cakuti Abahibulu bamo abali kale ku lubali lwa Bafilisiti kabili abaile ikala na ku nkambi yabo, bayalukile ku bena Israeli abali na Saulo pamo na Yonatani. 22Kabili, ilyo bonse abena Israeli abafiseme mu calo ca mpili icakwa Efulemu baumfwile ukuti Abafilisiti nabafulumuka, nabo baliponenemo mukubalwisha no kubasupila. 23Kanshi Yawe alipuswishe Israeli mu bushiku bulya, kabili ubulwi bwalilundulwike ukucila Beti Afeni.
Umulapo ubi uwakwa Saulo
24Nomba muli bulya bushiku abaume abena Israeli baliculile nganshi, pantu Saulo akakile abantu ku mulapo ati, “Alapishiwe umuntu onse uuli nokulya icilyo ilyo icungulo tacilafika, lintu nshilalandula ne mwine pa balwani bandi!” Kanshi takwali impuka nangu imo iyasondele icakulya. 25Elyo ifita fyonse fyaingile mu mpanga iyamutengo, no kuya sangamo ubuci panshi. 26Ilyo bafikile apali ubuci, bamona ubuci bulefumya uluto kunse, lelo takwali nelyo umo uwakomfwele umunwe wakwe no kutwala pa kanwa kakwe, pantu abantu batiinine umulapo. 27Nomba Yonatani taumfwileko ukuti wishi ebakakile abantu ku mulapo, kanshi ena epakupisha impela ya nkonto yakwe iyali mu minwe no kutumpa mu cipepe ca buci. Aimya iminwe yakwe no kutwala pa kanwa kakwe elyo amenso yakwe yacelebwike. 28Elyo umo uwa mu fita atile kuli ena, “Bawiso bacikaka ifita icine cine ku mulapo uwakuti, ‘Abe uwalapishiwa umuntu onse uuli nokulya icilyo mu bushiku bwa lelo!’ Uyu e mulandu wine abantu bafwilile ulushile.”
29Yonatani atile, “Batata nabacita icabipa mu calo. Moneni ifyo amenso yandi yacelebwike ilyofye nsondelepo utubuci tunono. 30Bushe nga tacaciwama icakuti abantu abalyapo ifitapwa fimo ilelo ifyo bafumishe ku balwani babo? Nga cakuti abalya, bushe aba Bafilisiti nga tatubepeye ukucilapo?”
31Pa numa ya bena Israeli ukwipaya Abafilisiti pali bulya ubushiku, ukufuma ku Mikimashi ukufika ku Aiyaloni, ifita fyalinakile nganshi. 32Kanshi ifita epakomokela pa fitapwa, fyabuula impaanga, iŋombe no twana twa ŋombe, no kwipaila pa lwalala panshi elyo balalya pamo pene no mulopa kumo. 33Elyo baebele Saulo abati, “Mona abantu balebifya kuli Yawe pakulya inama iyili no mulopa.” Abaswike ati, “Namulufya icisumino. Kunkulusheni icilibwe pano nombaline.” 34Saulo epakubeba ati, “Salanganeni mu bantu no kubeba amuti, ‘Cila umo alete iŋombe nangu impaanga yakwe no kwisa yipaila pano pene epo alile, pakuti mwibifya kuli Yawe mukulalya inama iyicilimo no mulopa mukati kaiko.’” Kanshi ifita epakuleta iŋombe ishilima mu cungulo cine cilya no kushipaila kulya kwine. 35Elyo Saulo akuulile ubulambo bwakwa Yawe. E bulambo bwantanshi ubo akuulile Yawe.
36Saulo atile, “Natuleya tutentemuke tukonke Abafilisiti mu nshita ya bushiku no kubatapa mpaka ulucelo, kabili peshala nelyo umo umumi.” Nabo batile, “Citeni conse icilemoneka icisuma mu menso yenu.” Lelo shimapepo atile, “Natubale twipushe Lesa kuno kwine.” 37Kanshi Saulo aipwishe Lesa ati, “Bushe kuti natentemuka nakonka Abafilisiti? Bushe mulebapeela mu minwe yakwa Israeli?” Lelo Lesa tamwaswike pali bulya bushiku iyoo. 38Saulo epakulanda ati, “Iseni kuno bonse imwe mwe ntungulushi sha fita pakuti tufwailishe ububifi tucitile mu bushiku bwa lelo. 39Mu cishinkafye cakwa Yawe uwamweo uupususha imyeo ya bena Israeli, nangufye cileba ukuti umwana wandi umwaume Yonatani, afwile ukufwa.” Lelo tapali umuntu nangu umo uwasoselepo ishiwi. 40Saulo elyo aebele bonse abena Israeli ati, “Imwe, mwalaiminina ulubali lumo, elyo ine na Yonatani umwana wandi umwaume twalaiminina ulubali lumbi.” Elyo abantu bamwasuka ati, “Citeni conse icilemoneka icisuma mu menso yenu.” 41Elyo Saulo apepele kuli Yawe Lesa wakwa Israeli ati, “Mpeeleni ubwasuko ubusuma.” Kabili Yonatani na Saulo babacitile ulubuko, lelo abantu bali abakaele. 42Saulo atile, “Penduleni pakati ka ine elyo no mwana wandi umwaume Yonatani.” Awe cawilile Yonatani. 43Elyo Saulo atile kuli Yonatani, “Njebako ico ucitile.” Elyo Yonatani amwebele ati, “Nacisondakofye utubuci tunono ku mpela ya nkonto yandi, eico kanshi nomba mfwilefye ukufwa.” 44Saulo atile, “Lesa nankandefye ine wine no kulundapo nga cakuti iwe Yonatani taufwile.”
45Elyo abantu batile kuli Saulo, “Bushe Yonatani kuti afwa, uulengele Israeli ukucimfya apakalamba ifi? Awe, ifyo tefyo! Mu cishinkafye cakwa Yawe uwamweo, takuli mushishi wa ku mutwe wakwe uuleponena panshi, pantu abombele uyu mulimo ilelo mukwafwiwa na Lesa.” Kanshi abantu bapuswishe Yonatani kabili tabamwipeye iyoo. 46Elyo Saulo alekele no ukusupila Abafilisiti, kabili Abafilisiti balekele ubulwi no kubwelelamo ku calo cabo.
47Panuma lintu Saulo ayambile ukuteeka Israeli, alwishishe abalwani bakwe mu mbali shonse, abena Moabu, abena Amoni abena Edomu, ishamfumu sha ku Soba elyo na Bafilisiti. Konsefye uko ayalukile alecimfya. 48Alwishishe no bulamba no kucimfya abena Amaleki, elyo afumishe abena Israeli mu minwe ya abo abalebatapa ifyuma.
Ulupwa lwakwa Saulo
49Abana abaume abakwa Saulo bali ni Yonatani, Ishifi elyo na Malikishua. Ishina lya mwana wakwe umwanakashi umukalamba lyali ni Merabu ne shina lya mwaice lyali ni Mikali. 50Ishina lya mukashi wakwa Saulo lyali ni Ainoamu umwana mwanakashi wakwa Aimasi. Ishina lya mukalamba wa fita fyakwe lyali ni Abune umwana mwaume wakwa Neri, uwali nalume wakwa Saulo. 51Wishi wakwa Saulo ali ni Kishi. Elyo wishi wakwa Abune ni Neri uwali umwana mwaume wakwa Abieli.
52Inshiku shonse ishakwa Saulo shali isha bulwi bwabipisha na Bafilisiti. Kanshi ilyo lyonse Saulo amona umwaume uwamaka nganshi nangu uwashipa, alemulunda ku fita fyakwe.