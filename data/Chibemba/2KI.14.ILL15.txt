Amasiya aba imfumu ya bena Yuda
1Mu mwaka walenga ibili uwa pa bufumu bwakwa Yoashi imfumu ya bena Israeli, elyo Amasiya umwana mwaume wakwa Yoashi uwa ku Yuda, atendeke ukuteeka pa bufumu. 2Ali ne myaka amakumi yabili na isano (25) ilyo atendeke ukuteeka pa bufumu, kabili ateekele mu Yerusalemu pa myaka amakumi yabili na pabula (29). Nyina ishina lyakwe ali ni Yehoadini umwina Yerusalemu. 3Acitile ifyawama pa cinso cakwa Yawe, nomba tacali ngefyo icikolwe cakwe Davidi acitile. Ena muli fyonse alakonkafye mu mbela yakwa wishi Yoashi.
4Lelo incende shakupepelamo isho balecindika shena taonawile. Abantu bakonkenyepofye ukutuula amalambo nokoca ububani muli shilya shine ncende.
5Panuma yakumona ukuti ubufumu bwakosa mu minwe yakwe, aipaya bacilolo bonse abaipeye imfumu wishi. 6Lelo taipeye abana ba bantu abaipeye wishi, ukulingana ne fyalembwa mu citabo ca mafunde yakwa Mose umo Yawe akonkomeshe ati, “Bashibo tabali nokufwila pa milandu iyacita abana babo. Na bana nabo bene tabali nakufwila pa milandu iyacitwa na bashibo. Lelo cila muntu ali nokufwila pa fyabubifi fyakwe.”
7Ni ena uwacimfishe abena Edomu amakana ikumi limo (10,000) mwi Shika Lyamucele no kupoka Sela mu bulwi. Acinika ne shina lya Yokiteli, ishina ilyo baciita ukushinta ne lelo.
8Elyo Amasiya atuma inkombe kuli Yehoashi umwana mwaume wakwa Yehoahasi, mwana Yehu, imfumu ya bena Israeli na mashiwi yakuti, “Wise twise tulwe!”
9Nomba Yehoashi imfumu ya bena Israeli yabwesha amashiwi kuli Amasiya imfumu ya bena Yuda aiti, “Icimpusa ica myunga ica mu Lebanoni catumine amashiwi ku cimuti icalepesha ica keda wa mu Lebanoni aciti, ‘Peela umwana obe umwanakashi pakuti bopane no mwana wandi umwaume!’ Elyo icinama ca mu mpanga ica mu Lebanoni caisa nyantaula umunga. 10Iwe panuma yakucimfya abena Edomu, nawamba ukuyumfwa. Sekelela mukucimfya kobe, nomba ikalafye kumobe. Nga cinshi ulefwaila ifyongo no kufwaya ukuti uyonaule elyo nokonaula abena Yuda?”
11Lelo Amasiya akaana ukumfwa, icalengele ukuti Yehoashi imfumu ya bena Israeli amusanse. Ena na Amasiya balwilile ku Beti Shemeshi mu calo ca Yuda. 12Abena Yuda babapuma ku bena Israeli na cila muntu abutukila ku ŋanda kumwakwe. 13Yehoashi imfumu ya bena Israeli yaikata Amasiya imfumu ya bena Yuda, umwana mwaume wakwa Yoashi uwali mwana Ahasia, pa Beti Shemeshi amutwala na ku Yerusalemu. Kulya Yehoashi aya bongolola ilinga lya musumba, ukufumafye pa mpongolo yakwa Efulemu ukufika ku mpongolo ya pa cinshoko incende iyalepele amakubiti imyanda ine (400). 14Asenda golide yonse na silifa ne fipe fyonse ifya mu ŋanda yakwa Yawe ne fyuma fyonse ifya kwisano. Asendako na bantu bacikatilo, abwelela na ku Samaria.
Yehoashi na Amasiya bafwa
15Palwa fintu fimbi ifya pa bufumu bwakwa Yehoashi, ifyo acitile ne milimo abombele, ukulundapo no bulwi alwile na Amasiya imfumu ya bena Yuda, bushe tafyalembwa mu citabo ca milandu ya shamfumu sha bena Israeli? 16Yehoashi ilyo afwile aile lala ukwalala ifikolwe fyakwe, bamushiika mu Samaria ku ncende ya mfumu sha mu Israeli. Elyo Yeroboamu umwana wakwe umwaume amupyana pa bufumu.
17Amasiya mwana Yoashi imfumu ya bena Yuda yaikele imyaka ikumi limo na isano (15) panuma ya mfwa yakwa Yehoashi mwana Yehoahasi imfumu ya bena Israeli. 18Palwa fintu fimbi ifya pa bufumu bwakwa Amasiya, bushe tafyalembwa mu citabo ca milandu ya shafumu sha bena Yuda?
19Abantu bamupangila mu Yerusalemu, elyo abutukila ku Lakishi, lelo batuma abantu abaile musanga no kumwipaya. 20Icitumbi cena balicibweseshe pali bakabalwe, baisa cishiika mu Yerusalemu pamo ne fikolwe fyakwe mu musumba wakwa Davidi.
21Elyo abantu bonse aba mu Yuda babuula Asariya, uwalifye ne myaka yakufyalwa ikumi limo na mutanda (16) eo babika pa bufumu apyana wishi Amasiya. 22Ena ewakuulile umusumba wa Elati cipya cipya no kuubwesesha ku bena Yuda panuma ya mfwa yakwa Amasiya, ilyo aile lala ukwalala ifikolwe fyakwe.
Yeroboamu wacibili ateeka abena Israeli
23Mu mwaka walenga ikumi limo na isano (15) uwakwa Amasiya mwana Yoashi imfumu ya bena Yuda, Yeroboamu mwana Yehoashi imfumu ya bena Israeli ewatendeke ukuteeka pa bufumu mu Samaria, kabili ateekele imyaka amakumi yane na umo (41) pa bufumu. 24Acitile ifyabipa pa cinso cakwa Yawe, talekele imisango iyabipa iyo imfumu Yeroboamu mwana Nebati alecita no kuletelela abena Israeli nabo ukubifya. 25Yeroboamu ewabwekeshepo imipaka ya calo ca Israeli, ukufuma ku Lebo Hamati ukufika kuli bemba wa Araba, ukulingana ne shiwi lyakwa Yawe, Lesa wa bena Israeli, ilyasoselwe ukupitila mu mubomfi wakwe Yona mwana Amitai, kasesema ukufuma ku Gati Hefa.
26Yawe namona ubucushi bulecula umuntu onse mu Israeli, abe umuntungwa nangu umusha elyo takuli no wakubafwa. 27Lelo Yawe talefwaya ukulofya ishina lya bena Israeli ukufuma pano isonde, abapususha ukupitila mu kuboko kwakwa Yeroboamu mwana Yehoashi.
28Palwa fintu fimbi ifya pa bufumu bwakwa Yeroboamu, fyonse ifyo acitile, ne milimo yonse iya bulwi iyo abombele, ukulundapo nefyo alubwile imisumba ya bena Israeli, Damasiko na Hamati, iyali yakwa Yaudi, bushe tafyalembwa mu citabo ca milandu ya shamfumu sha bena Israeli? 29Yeroboamu ilyo afwile, aile lala ukwalala ifikolwe fyakwe imfumu sha bena Israeli. Elyo Sakaria umwana wakwe amupyana pa bufumu.