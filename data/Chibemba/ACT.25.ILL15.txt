Paulo afwaya umulandu wakwe ukafike kuli Kesalo ku Roma
1Cilyafye papita inshiku shitatu apo afikile mu calo, Fesito aima ku Kesalia, aya na ku Yerusalemu. 2Mu Yerusalemu, bashimapepo bacindami ne ntungulushi sha Bayuda baleta imilandu iyo Paulo abalufyanya. 3Balapapata Fesito ukuti abafweko, abaletele Paulo ku Yerusalemu. Pantu balepekanya ukumubelamina no kumwipaya ilyo alepita mu nshila. 4Fesito abasuka ati, “Paulo asungwa mu cifungo ku Kesalia. Elyo na ine nalaswa mbwelelemo ku Kesalia. 5Kanshi muleke tuye ne ntungulushi shenu shimo ku Kesalia. Elyo kuti baya mupeela umulandu, nga pali ifyo alufyanya.”
6Fesito aikelekofye inshiku cine konse konse nangu ikumi limo, elyo aya ku Kesalia. Bwaisaca, aikala na pa cipuna cakuputwilapo imilandu, aeba nokuti balete Paulo. 7Cilya Paulo afika, Abayuda abafumine ku Yerusalemu bamushinguluka. Elyo batampa ukulamubepesha imilandu iyingi, kabili iyikulu, nomba iyabula ukushininkisha. 8Lelo Paulo alaipokololako ati, “Ine nshacitapo nelyo cimo icakonaula amafunde ya Bayuda, nangu umusaalula kwi Tempele, nangu umusaalula kuli kateeka mukalamba Kesalo.” 9Fesito ico alefwaya ukuti Abayuda bamutemwe, aeba Paulo ati, “Bushe ulefwaya ukuya ku Yerusalemu, eko nkaye kulubulwisha pali iyi milandu?” 10Paulo ayasuka ati, “Ine umulandu wandi uli mu cilye cakwa Kesalo, emo bali nokundubulwisha. Nshalufyanya ku Bayuda nelyo cimo, na imwe ico cena namwishibafye bwino. 11Lelo nga nalibifyapo cimo icifwile ukuti banjipailapo, ine nshilekaana kufwa. Lelo imilandu balelanda pali ine nga yabufi, ninshi tapali nangu umo uwingamposa mu minwe yabo. Umulandu wandi uli nokuyafye kuli Kesalo.” 12Fesito epakulanshanya na bashicilye bakwe, elyo aeba Paulo ati, “Ulefwaya ukutwala umulandu obe kuli Kesalo, kanshi uli nokuya kuli Kesalo.”
Fesito ashimikilako Agilipa na Benike umulandu wakwa Paulo
13Pati papite inshiku shimo shimo, imfumu Agilipa na Benike baisa ku Kesalia kukuposha Fesito. 14Cilya baikalako inshiku shimo shimo, Fesito ashimikilako imfumu Agilipa umulandu wakwa Paulo. Amweba ati, “Felikisi asha umuntu umo mu cifungo. 15Ilyo naile ku Yerusalemu, bashimapepo bacindami na bakalamba ba Bayuda baletele imilandu iyingi pali uyu muntu. Balefwaya ukuti mupeele umulandu. 16Lelo ine nabebele nati, ‘Abena Roma tabakwata lutambi lwakulubwila umuntu ku muntu nelyo umo ilyo abalemupeela umulandu tabalamushinina. Elyo uo balepeela umulandu nao ali nokuipokololako mukulandila pa mulandu wakwe.’ 17Kanshi ilyo twaishile nabo kuno, nshapwile ne nshita. Bwaisaca naikala na pa cipuna cakuputwilapo imilandu, naeba nokuti balete Paulo. 18Elyo abamupeele umulandu baiminina, nomba bafilwa ukuleta umulandu nelyo umo uwakuti bamushininapo ngefyo nalesubila. 19Bakwetefye fimo ifyo balebikanapo ifikansa ifya pa mapepo yabo. Elyo na pa muntu umo uwafwile, ishina lyakwe ni Yesu, ico Paulo atila mumi. 20Kanshi nalifililwe ukwishiba icishinka pali uyu mulandu. Eico naipwishe Paulo nga kuti afwaya ukuya ku Yerusalemu pakuti eko bakaye mulubulwisha pali uyu mulandu. 21Lelo Paulo atile, ‘Ine umulandu wandi uli nokuyafye kuli kateeka mukalamba Kesalo, eukandubulwisha.’ Kanshi epakumusunga, nakonkomesha ne fita ifyakumusopa ukufika nelyo nkamutuma kuli Kesalo.” 22Agilipa elyo aeba Fesito ati, “Na ine kuti natemwa ukumumfwa uyu muntu.” Fesito nao ayasuka ati, “Ukamumfwa mailo.”
Baleta Paulo kuli Agilipa
23Bwaisaca Agilipa na Benike baisa nabafwala ifyabufumu na bantu balebawila. Baingila na mu ŋanda yamilandu ninshi bali na bakalamba ba fita na bacindami ba mu musumba. Elyo Fesito aeba ukuti balete Paulo. 24Kabili Fesito alasosa ati, “We mfumu Agilipa na imwe bonse mwe bali muno na ifwe, mwamumona uyu muntu! Abayuda bonse, aba kuno Kesalia na ba ku Yerusalemu baisa kuli ine, balepunda abati, ‘Alingilefye ukufwa!’ 25Lelo ine nshasanga ukuti alicitapo icakuti bamwipailapo. Nomba umwine alanda ukuti umulandu wakwe uli nokuyafye kuli kateeka mukalamba Kesalo. Kanshi na ine eko ndi nokumutuma. 26Lelo ine nshikwetepo cishinka icakuti ningalembela kuli Kesalo pali uyu muntu. Eico namuletela kuli imwe, makamaka kuli imwe mwe mfumu Agilipa. Pakuti na imwe nga mwapituluka bwino bwino mu mulandu wakwe, elyo na ine mone ifyakulemba. 27Pantu ine nimona ukuti tacilungeme ukutuma umuntu wa milandu ukwabula ukulondolola umulandu acita.”