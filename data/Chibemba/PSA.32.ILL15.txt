Masikili
wakwa Davidi.
1 Alishuka umuntu uo Lesa abelela uluse pafyo alufyanya,
uo Lesa afumisha ifyabubifi fyakwe.
2Alishuka umuntu uo ifyabubifi fyakwe Yawe tafibukisha,
kabili mu mutima wakwe tamwaba bufi.
3Ilintu nafililwe ukuyebelela ifibi fyandi,
umubili wandi walipomponteke,
pa mulandu wa kuteta akasuba konse.
4Akasuba no bushiku nali uwatitikishiwa na maka ya kuboko kobe.
Amaka yandi yalipwile,
nga fintu ulupimbili luuma ku cikabilila ca mu lusuba.
(Selah)
5Elyo nayebelele bumpulamafunde bwandi kuli iwe,
nshafishile ububifi bwandi, natile,
“Kanjebelele ifyabupulumushi fyandi kuli Yawe,”
na iwe walimbelelako uluse ku fibi fyandi fyonse.
(Selah)
6Eico, leka bonse abakupetamina bakupepe ilintu wingasangwa,
pantu nelyo ilyeshi lingesa tekuti libasunkanye.
7Niwe mfisamamo ico ulancingilila ku mafya,
no kuleka inyimbo shakupususha shinshinguluke.
(Selah)
8Ndi nokukulondolwela elyo no kukufunda inshila yakwendamo,
ndi nokukupandako amano kabili amenso yandi yakulalolesha pali iwe.
9Wiba nga kabalwe nangu punda ifishaba na mano,
lelo kanofye ukutungululwa ku mikobelo ne nshinga.
10Ababifi balaponenwa na macushi ayengi nganshi,
lelo abatetekela Yawe bashingulukwa no kutemwa kwakwe ukushifilwa.
11Mwe bololoke sangalaleni muli Yawe,
musansamuke mwe balungama imitima.