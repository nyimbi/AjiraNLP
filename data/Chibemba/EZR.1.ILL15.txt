Sairasi ayafwilisha Abayuda ukubwelela ku Yerusalemu
(2 Imilandu 36:22-23)
1 Cali mu mwaka wakutendeka uwakuba pa bufumu bwakwa Sairasi imfumu ya ku Pesia, pakufikilisha ishiwi lyakwa Yawe ilyasosele kasesema Yeremia, Yawe aimishe umutima wakwa Sairasi imfumu ya ku Pesia ukuma imbila mu bufumu bwakwe no kuilemba ati,
2 “Ifi efyo Sairasi imfumu ya ku Pesia yasosa, ‘Yawe, Lesa uwaba mu mulu nampeela ifyalo fya shamfumu fyonse ifya pano isonde kabili nine asontele ukumukuulila iŋanda mu Yerusalemu iyaba mu Yuda. 3Na bonse abakwa Yawe pali imwe mwe bali pano, kuti mwabwelela ku Yerusalemu mu calo ca Yuda no kuya kuula iŋanda yakwa Yawe, Lesa wa bena Israeli. Uyu e Lesa bapepa mu Yerusalemu. 4Umuntu onse Umuyuda uwapusuka muli bunkole ku Babiloni, pa ncende ponse apo aikala, abantu abaikala nankwe bafwile ukumupeelako silifa, golide, ifyuma ne fitekwa. Bamupeele kumo ne fyakutuula mu ŋanda yakwa Lesa iya mu Yerusalemu kukuitemenwafye umwine.’ ”
5Elyo abakalamba aba mu ŋanda yakwa Yuda na Benjamini, bashimapepo na bena Levi, na bonse abo Lesa akuntile ku mutima, baipekenye mukuya kuula cipya cipya iŋanda yakwa Yawe ilya mu Yerusalemu. 6Abena mupalamano babo balibafwileko pakubapeelako ifintu fimo ifyakubomfya ifili nga silifa, golide, ifyuma, ifitekwa ne fyabupe ifikankala pamo na fyonse ifyakutuula kukuitemenwafye.
7Elyo imfumu Sairasi abwesha ifipe fya mu ŋanda yakwa Yawe, ifyo Nebukadinesa asendele ukufuma ku Yerusalemu no kufibika mu ŋanda yakupepelamo imilungu yakwe. 8Kanshi Sairasi imfumu ya ku Pesia epakufipeela kuli kasunga wa fyuma Mitiredati, nao afipendela Sheshibasa cilolo wa Bayuda. 9Iyi e mpendwa yafiko:
Imbale sha golide shali amakumi yatatu (30),
imbale sha silifa shali ikana limo (1,000),
imbale ishinono isha silifa shali amakumi yabili na pabula (29),
10inweno isha golide shali amakumi yatatu (30),
inweno isha silifa shali imyanda ine ne kumi limo (410),
elyo ifipe fimbi fyali ikana limo (1,000)
11Ifipe fyonse pamo ifya golide na silifa fyali amakana yasano ne myanda ine (5,400), ifi fyonse e fintu Sheshibasa atwele ku Yerusalemu pamo na bantu bali nabo muli bunkole ku Babiloni.