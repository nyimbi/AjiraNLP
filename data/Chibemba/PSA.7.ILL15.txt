Umusowa wakwa Davidi uwakulilishika kuli Yawe pa mulandu wakwa Kushi umwina Benjamini. Ukulingana na Shigaioni.
1We Yawe Lesa wandi, ni muli iwe mfisama,
mpususha no kumpokolola kuli bonse abansupila.
2Epali bandepaula nge nkalamo,
no kunkulanya ukwabula no wakumpokololako.
3We Yawe Lesa wandi, ine nga cakuti nalilufyanya,
icakuti nakwata no mulandu,
4nga cakuti nalibifya ku muntu munandi uwakaele,
nangu ukwibila umulwani wandi apabula umulandu,
5leka umulwani uyu ansupile,
ansange anyantaule,
no kunsha icitumbi mu lukungu.
(Selah)
6We Yawe ima mu bukali bobe,
wiminine mu cipyu pa balwani bandi,
buuka we Lesa wandi, we upingula mu bulungami.
7Leka imitundu ya bantu bonse balongane ukukushinguluka,
pakuti uteeke pali bena, we waba ku mulu.
8Lekeni Yawe apingule imitundu ya bantu,
umpingule we Yawe umwabela ubololoke bwandi,
na pa mulandu wa kupetama kwandi.
9Pwisha ubunkalwe bwa bantu ababifi,
lelo ucingilile umololoke,
we Lesa wamulinganya, we upima amano no mutima.
10Ubucingo bwandi ni Lesa Uwapulamo,
uupususha abaololoka imitima.
11Lesa ni kapingula uwalungama,
ni Lesa uulanga ubukali bwakwe cila bushiku.
12Nga cakuti umuntu tapilibwike,
alanona ulupanga lwakwe,
no kulema ubuta kukulasa.
13Apekanya ifyanso fyakwe ifyakwipailako,
pamo ne mifwi ya mulilo.
14Umuntu uwaisulamo ububifi mwifumo lyakwe,
nga aimita ifyongo akafyala ishamo.
15Umuntu uwimba ubucinga,
eukawilamo umwine.
16Ifyongo fintu aleta, fikamwalukila,
kabili ulukakala lwakwe lulamuletelela.
17Nakulatotela Yawe pa mulandu wa bulungami bwakwe,
no kulumbanya ishina lyakwa Yawe Uwapulamo.