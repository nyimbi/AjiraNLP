Icalo icasheleko ukupoka
1Ilyo Yoshua akotele nganshi, akwata imyaka iyingi, Yawe amwebele ati, “Naukota ne myaka naifula, kabili nakushala incende ya calo iyikulu nganshi, iyo ishilapokwa. 2Iyi e ncende iyisheleko: Yonsefye impanga ya bena Filisiti elyo na bena Geshuri, 3itulilefye ku mumana wa Shihori ku kabanga ka calo ca Egupto ukuya fika na ku mupaka wa Ekironi ku kapinda ka ku kuso, icalo ico baletila ca bena Kenani. Intungulushi isha Bafilisiti ishaleteeka ici calo shali shisano. Imo yaleteeka mu Gasa, imbi mu Ashidodi, imbi mu Ashikeloni, imbi mu Gati elyo imbi mu Ekironi. Imbi ncende iyisheleko ni mpanga ya bena Afi, 4iya ku kapinda ka ku kulyo, na yonse impanga ya bena Kenani, elyo na Meara icalo ca bena Sidoni no kufikafye ku Afeki, ku mupaka wa bena Amoli. 5Elyo incende yonse iya bena Gebali, na yonse mpanga ya bena Lebanoni ukuyafye lwa ku kabanga ukufuma ku Baali Gadi mwisamba lya lupili lwa Hemoni ukuyafye mpaka ku Lebo Hamati. 6Bonse abekala mu calo ca mpili ukufumafye ku Lebanoni ukufika ku Misilefoti Maimu, bonsefye abena Sidoni, Ine wine ne mwine nkabafulumuna ukufuma pa ntanshi ya bena Israeli. Umone ukuti ici calo cayakanishiwa bwino ku bena Israeli nge cacishilano, pamo ngefyo nakwebele ukucita. 7Eico nomba cakanye ku nko pabula kukuba icakaniko ca cishilano cashiko, elyo na citika wa luko lwakwa Manase nalo ulupeeleko.”
Ukwakanishiwa kwa calo cabela lwa ku kabanga ka Yordani
8 Elyo umbi citika wa luko lwakwa Manase, abena Rubeni na bena Gadi bapeelwe iciputulwa cimbi kwishilya lya Yordani ku kabanga ngefyo Mose umubomfi wakwa Yawe abapeele kukuba icakaniko ca cishilano cabo. 9Abashilile icalo ukufuma ku Aroeli icaba mu lulamba lwa mukonko wa Alinoni, no musumba pakati nankati ka mukonko no kubikako, ne calo conse icabatama ica Medeba no kuya shinta na ku Diboni. 10Kabili abashilile ne misumba yonse iyo Sihoni imfumu ya bena Amoli, uwali imfumu ya mu Heshiboni ukuya fikafye na ku mupaka wa bena Amoni. 11Elyo kuli ici cine calo, kwalundilwe na Gileadi ne calo ca bena Geshuri na bena Maakati, bonse aba ku lupili lwa Hemoni, ne calo ca Bashani ukushinta na ku Saleka. 12Kwalundilweko icalo conse ica mfumu Ogi ku Bashani, uwaleteeka mu Ashitaroti na mu Edelei, kabili ewashelepofye ku bena Refaimu. Pantu Mose alibacimfishe bonse no kupoka icalo cabo. 13Lelo abena Israeli tabafulumwinemo abena Geshuri na bena Maakati, bena batwalililafye ukulaikala pamo na bena Israeli ukufika no bushiku bwa lelo.
14 Kanofye uluko lwakwa Levi lwena Mose talupeeleko icakaniko ca cishilano ca calo. Pantu abena Levi bena imituulo ye lambo iyakoca iyo baletuula kuli Yawe, Lesa wa bena Israeli, yena eyali icakaniko cacishilano cabo, pamo ngefyo Lesa abalaile.
Icalo capeelwe ku bena Rubeni
15Ifi efyo Mose ayakenye icalo ku luko lwakwa Rubeni, umwabelele imikowa yabo: 16Icalo cafumine ku Aroeli iyabela mu lulamba lwa mukonko wa Alinoni, no musumba pakati nankati ka mukonko no kubikako ne calo conse icabatama ica Medeba, 17ukufika ku Heshiboni ne misumba yonse iyaciko iyaba apabatama, ukusanshako Diboni, Bamoti Baali, Beti Baali Meoni, 18Yahasi, Kedemoti, Mefati, 19Kiriataimu, Sibuma, Sereti Shaha pa lupili lwa mwishika, 20Beti Peori, imitentemuko ya Pisiga, na Beti Yeshimoti. 21Ekutila misumba yonse iyaba apabatama, elyo ne calo conse cakwa Sihoni imfumu ya bena Amoli, uwali imfumu mu Heshiboni, ulya Mose acimfishe pamo pene na bashamfumu ba bena Midiani, Efi, Rekemu, Suri, Huri na Reba, na bashamfumu banono abaleikala muli cilya calo. 22Ukusansha kubo baipeye mu bulwi ku bena Israeli, pali Balamu umwana mwaume wakwa Beori, uwali ŋanga iyalebuka. 23Umumana wa Yordani ewali e mupaka wa calo ca bena Rubeni. Imisumba pamo ne mishi yabo eyali e cishilano ca bena Rubeni, mu ndupwa shabo umo babelele.
Icalo capeelwe ku bena Gadi
24Ifi efyo Mose ayakenye icalo ku luko lwakwa Gadi, umwabelele indupwa shabo: 25Icalo ca Yaseri, ne misumba yonse iya mu Gileadi, elyo na citika wa calo ca bena Amoni ukufikafye na ku Aroeli iyabeela mupepi na ku Raba. 26Kabili ukufuma ku Heshiboni ukufikafye na ku Ramati Misipa na Betonimu. Elyo kabili ukufuma ku Manaimu ukufikafye na ku mupaka wa calo ca Debi. 27Elyo na mwishika Beti Haramu, Beti Nimura, Sukoti na Safoni elyo ne calo icasheleko ica Sihoni imfumu mu Heshiboni, umumana wa Yordani ewali umupaka wa calo consefye ukufika na ku mpela ya bemba wa Kinereti uwali kwishilya. 28Kanshi ici calo kumo kwine ne misumba ne mishi yaciko, efyali cakaniko ca cishilano ca bena Gadi, umwabelele indupwa shabo.
Icalo capeelwe kuli citika wa luko lwakwa Manase
29Ifi efyo Mose ayakenye icalo kuli citika wa luko lwakwa Manase, nabo ecali icakaniko ca citika wa bana bakwa Manase umwabelele indupwa shabo: 30Icalo catendekelefye ukufuma ku Manaimu ukubikako icitungu conse ica Bashani ne calo conse icakwa Ogi imfumu ya ku Bashani, ne misumba iyakwa Yairi mu Bashani mwine amakumi mutanda, 31elyo citika wa calo ca Gileadi, Ashitaroti elyo na Edelei, imisumba yakwa Ogi imfumu ya mu Bashani. Ici e calo capeelwe kuli bamwana Makiri, uwali umwana mwaume wakwa Manase. Capeelwe kuli citika wa bamwana Makiri, umwabelele indupwa shabo.
32Ifi e fyalo ifyo Mose ayakenye ukuba icishilano ilyo ali mu mawanga ya Moabu, kwishilya lya Yordani, ku kabanga ka Yeriko. 33Lelo uluko lwa bena Levi, Mose talupeeleko icakaniko ca cishilano nakalya, pantu Yawe, Lesa wa bena Israeli, ena e cishilano cabo, pamo ngefyo Lesa umwine abalaile.