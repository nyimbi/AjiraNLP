Abalwani bapoka umusumba wa Yerusalemu
(2 Ishamfumu 24:20; 25:21; 2 Imilandu 36:17-21; Yeremia 52:3-30)
1Mu mwaka walengele pabula apo Sedekia atampile ukuteeka icalo ca Yuda, mu mweshi we kumi, Nebukadinesa imfumu ya ku Babiloni aliishile ne fita fyakwe fyonse, aisa wililila no musumba wa Yerusalemu no kuushinguluka. 2Mu mwaka walengele ikumi limo na umo (11) apo Sedekia aikalile pa bufumu, pa bushiku bwalenga pabula mu mweshi wabune, elyo na malinga ya ku musumba yabongolweke.
3Ilyo bapokele Yerusalemu, bamushika bakalamba aba mfumu ya ku Babiloni baliishile bonse, baisa ikala na pa mpongolo ya pakati nankati. Aba bamushika ni Negali Sheleseri umwina Samuga, na Nebo Salisekimu, na Negali Sheleseri umbi, na bamushikapo bambi bonse aba mfumu ya ku Babiloni. 4Sedekia imfumu ya calo ca Yuda pamo na bashilika bakwe bonse bati bamone ifyo caba, bafulumuka mu musumba pa nshita ya bushiku. Bakonka inshila iyaya kwibala lya mfumu, bapitila pa mpongolo iyabela lwa pakati ka malinga yabili, balola na ku mukonko wa Yordani. 5Nomba ifita fya bena Kaludea fyakunkunika imfumu Sedekia, fyamwikatila mu mawanga ya Yeriko. Epakumwikata bunkole, bamutwala na kuli Nebukadinesa imfumu ya ku Babiloni, uwali mu mushi wa Ribula mu calo ca Hamati, emo na Nebukadinesa amupingwila umulandu. 6Ku Ribula kwine eko imfumu ya ku Babiloni yaipaila na bamwana Sedekia abaume, ninshi na Sedekia wine no kumona alemonako. Eko yaipaila na bacilolo bene bonse abena Yuda. 7Elyo yatonkola na Sedekia amenso, yamukaka ne minyololo ya mukuba, yamutwala na ku Babiloni. 8Pali iyo ine nshita, ninshi abena Kaludea naboca amayanda ya kwisano, na mayanda ya bantu, nababongolola na malinga yene aya ku Yerusalemu. 9Elyo Nebusaradani umukalamba wa fita aikata abantu bambi bonse abashelemo mu musumba, abasenda na muli bunkole ku Babiloni, pamo pene na bambi bonse abaile cimba uko ali. 10Mu calo ca Yuda Nebusaradani ashamofye abalanda bene bene, abashakwetemo icuma, asha abapeela amabala ya myangashi ne filime fimbi.
Nebukadinesa akakula Yeremia
11Nebukadinesa imfumu ya ku Babiloni alyebele Nebusaradani umukalamba wa fita fyakwe ukuti akonkomeshe abantu pa mulandu wakwa Yeremia atile ati, 12“Kabuule Yeremia, ulemusunga bwino. Tecakwesha kulamucusha iyoo, ulemucitilafye fyonse ifyo alefwaya.” 13Kanshi nao Nebusaradani pamo na Nebushasubani mushika mukalamba, na Negali Sheleseri nao mushika mukalamba, pamo na bamushika bakalamba bambi bonse aba mfumu ya ku Babiloni, 14epakutuma abakuya buula Yeremia, nabo baya mufumya na mu lubansa lwa bakalinda. Baeba na Gedalia mwana Aikamu, umwishikulu wakwa Shafani, pakuti eo alemusunga, amufishe na kumwabo umutende. Kanshi nao Yeremia epakulaikala ku bantu.
Yawe alaya ukupusushako Ebedimeleki
15Ishiwi lyakwa Yawe lyaishile kuli Yeremia ilyo bamufungile mu lubansa lwa bakalinda, no kumweba ati 16“Kebe Ebedimeleki umwina Etiopia ukuti ine ne Yawe umwine wa fita, ne Lesa wakwa Israeli ndetila nati, ‘Ine te shuko nalaletela uno musumba iyoo, ala lishamofye elyo nalauletela, nga mulya mwine nasosele ukuti efyo nkacita. Ilyo ici cintu cilecitika, iwe Ebedimeleki ulesangwapo, no kuimwena uleimwena na menso yobe. 17Nomba ine ne Yawe iwe ndekupokololako, tawaposwe ku bantu abo iwe utiina iyoo. 18Ine ndekupususha, tabakwipaye ku lupanga iyoo, lelo uli nokuba nge citapwa ca mu nkondo, pantu ine walintetekela.’ Nine ne Yawe Lesa nalanda.”