Abrahamu na Abimeleki
1Abrahamu afumine kulya ku Mamure aya ku citungu ca matololo ya Negebu. Aile ikala pakati ka Kadeshi na Shuri. Aikele mu Gerari ngo mweni. 2Ilyo Abrahamu ali mu Gerari, pali Sara umukashi wakwe atile, “Ni nkashi yandi.” Kanshi Abimeleki imfumu ya mu Gerari epakutuma abakuya buula Sara no kumuleta kumwakwe. 3Lelo ubushiku bumo Lesa amonekele Abimeleki mu ciloto, amweba ati, “Iwe walafwa pa mulandu wa uyu mwanakashi ubuulile, pantu alyupwa.” 4Abimeleki kwena ali talati akumane na Sara. Kanshi Abimeleki epakusosa ati, “Bushe we Mfumu kuti walofya abantu ababula umulandu? 5Bushe Abrahamu umwine tewanjeba ati, ‘Sara ni nkashi yandi?’ Bushe Sara umwine tewanjeba ati, ‘Abrahamu ni ndume yandi?’ Ine ncitile ici no mutima usuma, kabili ukwabula icilubo.” 6Elyo Lesa amwasuka mu ciloto ati, “Ninjishiba ukuti ucitile ici no mutima usuma. E mulandu wine na ine nengele ukuti wikumana na Sara, pantu nga naubifya kuli ine 7Kanshi bwesesha Sara ku mulume wakwe pantu ni kasesema, nao alekupepelako kabili uleba umumi. Lelo nga taumubweseshemo, wishibe ukuti iwe na bantu bobe bonse cine cinefye mukafwa.”
8Kanshi lucelocelo ubushiku bwakonkelepo Abimeleki alongenye ababomfi bakwe. Elyo abashimikilako no mulandu onse nabo baikatwa no mwenso nganshi. 9Abimeleki epakwita Abrahamu, amweba ati, “Cinshi watucitila ifi? Cinshi nabifya kuli iwe pakuti ulete ishamo lyakula ifi pali ine ne calo candi? Ifintu wancita tafifwile ukucitika.” 10Kabili Abimeleki aipusha Abrahamu ati, “Mulandu nshi wacitila ifi?” 11Abrahamu ayasuka ati, “Ine naletontonkanya ukuti, kuno abantu tekuti bakwate akatiina kuli Lesa, kabili kuti banjipaila pa mukashi wandi. 12Kwena cacine ni nkashi yandi, batata ebamufyele lelo bamayo tebamufyala. Kanshi ine nalimuupa, mukashi wandi. 13Kanshi ilyo Lesa amfumishe kumwesu no kunenga ukuti ndelulumba mu fyalo, naebele Sara ukuti, ‘Ifi efyo wingalanga ukuntemwa, konse uko twakulaya, uleeba abantu auti, ine ndi ndume yobe.’”
14Kanshi Abimeleki epakubuula impaanga ne ŋombe, abasha abaume na banakashi, apeela Abrahamu elyo amubwesesha na Sara umukashi wakwe. 15Kabili Abimeleki aebele Abrahamu ati, “Mona conse ici calo candi, kuti waikala konse uko ulefwaya.” 16Kuli Sara, Abimeleki atile, “Mona napeela ndume yobe indalama sha mashekeli ya silifa ikana limo (1,000). Ubu bupe bwakulanga abantu bonse abo muli nabo ukuti tapali nelyo cimo ico walufyanya. Kanshi nomba bonse baishiba ukuti uli wakaele.” 17Elyo Abrahamu apepa kuli Lesa nao aposha Abimeleki no mwina mwakwe na basha bakwe abanakashi pakuti balekwata abana nakabili, 18pantu Yawe alisele ubufyashi ku banakashi bonse abali mu ŋanda yakwa Abimeleki, pali ico Abimeleki abuulile Sara, muka Abrahamu.