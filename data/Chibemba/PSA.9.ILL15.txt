Kuli kembisha mukalamba. Ulwimbo lwakwa Davidi ulwa ku ciunda ca “Imfwa ya mwana mwaume.”
1Nakulakulumbanya we Yawe no mutima wandi onse,
nakulalanda na pa ficitwa fyobe fyonse ifyakupapa.
2Nakulasangalala pamo no kusekelela muli iwe,
nakulaimba isha malumbo kwishina lyobe, we Wapulamo.
3Ilyo abalwani bandi bafulumuka,
baya baleipununa no konaika pa cinso cobe.
4Wampingula no kunsanga uwakaele,
we kapingula wamulinganya uwaikala pa cipuna.
5Wakalipila imishobo no konaula ababifi,
walofya na mashina yabo pe na pe.
6Abalwani bena nabalala nabalobelela,
imisumba yabo nayonaika,
tapakabe no wakubebukisha nakalya.
7Lelo icipuna cakwa Yawe ca pe na pe,
acishimpika kukupingwilako abantu.
8Akapingula abantu bonse mu bulungami,
no kubateeka no mulinganya.
9Muli Yawe emwakufisama abantu abacucutika,
umwakufisama mu nshita yonse iya macushi.
10Abantu abaishiba ishina lyobe balakucetekela,
pantu we Yawe tawatala aulekelesha abo abakufwaya.
11Imbeni isha malumbo kuli Yawe uuteeka mu Sioni,
mubilikishe na ku bantu ba mishobo ya benafyalo ifyo acita.
12Ico ena uulandula pakusumya umulopa talaba abalecula,
kabili talaba inkuuta yabo,
13Unangulukileko ine we Yawe,
umone nefyo abampata balencusha.
Niwefye unjimya no kumpokolola ukufuma ku mfwa,
14pakuti nkalumbule amalumbo yobe ku mwana mwanakashi Sioni,
elyo nkasekelela ukupususha kobe.
15Imishobo naiponena mu cilindi ico abene baimbile,
na makasa yabo nayekatwa mu citeyo ico abene bateya.
16Yawe nailangisha pafyo acitile ubupingushi,
naikata ababi bonse pa fintu bacita ku minwe yabo.
(Higaion)
(Selah)
17Ababifi babwelela ku calo ca bafwa,
pamo ne mishobo yonse iyilaba Lesa.
18Lelo abalanda tabakalabwe,
ne subilo lya bantu abacucutika talyakapwe.
19Ima, we Yawe, wileka ukuti umuntufye eo acimfye.
Pingula imishobo ya bantu bonse we mwine.
20We Yawe leka abantu bakukwatile akatiina,
pakuti beshibe ukuti bena bantufye.
(Selah)