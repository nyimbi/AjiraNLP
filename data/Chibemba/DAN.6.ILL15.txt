Daniele mu cilindi ca nkalamo
1Calisansamwishe Dariusi ukusonta abalashi umwanda umo na makumi yabili (120) abakumwafwako ukuteeka mu bufumu. 2Abasontela bakangalila batatu, na umo pali aba ni Daniele. Aba ebaleangalila abalashi pakulesha ukuti ububi nangu bumo tabwishile pa mfumu. 3Elyo Daniele uyu aba uwaishibikwa ku mfumu ukucila bakangalila banankwe pamo na balashi bonse, pa mulandu wakuti mwali imibeele iyawamisha muli Daniele icakuti yalapanga no kumupeela ukwangalila ubufumu bonse. 4Elyo bakangalila pamo na balashi balafwailisha umulandu wakuti bafyengeleshe Daniele mu mibombele yakwe iyabukangalila, lelo balifililwe ukusangamo icilubo ico ali umuntu uwacishinka uwabulamo ububi no mufulo. 5Elyo batendeke ukwebana abati, “Tekuti tusange umulandu nelyo umo uwakufyengelapo uyu Daniele kanofye uukumine ku mipepele yakwa Lesa wakwe.”
6Eico bakangalila na balashi baile nge bumba ku mfumu no kutila, “Shi imfumu naibe no bumi umuyayaya, we mfumu Dariusi. 7Bakangalila ba mfumu, na balashi, na bamushika, na bapandamano pamo na bashicilye, bonse nabasuminishanya ukuti ushike icipope no kupatikisha abantu bonse cakuti kwiba umuntu nelyo umo uwakupepa ku mulungu umbi nangu muntu umbi pa nshiku amakumi yatatu (30), kanofye ukupepa iwe. Kumfwa umuntu nga cakuti asangwa mukukananakila, akaposwa mu cilindi ca nkalamo. 8Nomba, we mfumu, ulembe no kufwatikapo pali ili funde pakuti likalulwa ukulingana na mafunde ya bena Media na bena Pesia.” 9Elyo imfumu Dariusi yalembele no kufwatikapo pa cipope ico.
10Ilintu Daniele aumfwile ukuti imfumu naikakatika ici cipope, aile ku ŋanda yakwe, mu muputule uwa pamulu uwakwete insolokoto ishaloseshe ku Yerusalemu. Muli uyu muputule emo alefukama imiku itatu cila bushiku ukupepa no kulatotela Lesa wakwe pamo nga pe. 11Aba bantu baile pamo nge bumba no kusanga Daniele alepepa ukwipusha Lesa ukumwafwa. 12Elyo baile ku mfumu no kutila kuli yena palwa cipope caiko abati, “Mulopwe, bushe tawakakatike apalembelwe ukuti pa nshiku amakumi yatatu (30) takuli umuntu ukulomba icintu ukufuma ku mulungu umbi nangu ku muntu kano iwe. Tawatile uukakaana ukunakila, akaposwa mu cilindi ca nkalamo?”
Imfumu yasukile aiti, “Icipope cicili cilebomba pamo nga fintu amafunde ya bena Media na bena Pesia yaba ayashitelulwa.”
13Elyo batile ku mfumu, “Daniele umo uwa pali bankole aba mu bena Yuda we mfumu, talenakila iwe nangu icipope washika, aletwalilila ukupepa imiku itatu cila bushiku.” 14Ilintu imfumu yaumfwile, yalisakamikwe nganshi, kabili yafwaishe ukupokolola Daniele ukufuma muli uyu mulandu. Yaesha na maka mpaka no kufika icungulo.
15Aba bantu epakuya nge bumba ku mfumu no kuya landa abati, “Ibukisha we mfumu ukutila ukulingana na mafunde ya bena Media na bena Pesia takwaba umuntu nangu umo uwingatelula icipope ico imfumu ipeele.”
16Ecalenga imfumu yapeela icipope icakuti Daniele bamulete no kumuposa mu cilindi ca nkalamo. Elyo imfumu yasosa kuli Daniele aiti, “Lesa obe untu ubombela lyonse akupusushe.” 17Awe baleta icilibwe no kucilika pa mwinshi wa cilindi ca nkalamo. Elyo imfumu yaumapo inshimbi yakwe elyo ne sha bacilolo wakwe pakuti kwiba umuntu umo uwingalula nangu cimo pa mulandu wakwa Daniele. 18Elyo imfumu yabwelele kwisano no kwikala ukwabula ukulya kabili tayalele tulo.
19Ku maca ya bushiku bwakonkelepo, imfumu yaima yaya ku cilindi ca nkalamo. 20Cilyafye yapalamina ku cilindi ca nkalamo umwali Daniele yalimwitile mwishiwi lya cililishi aiti, “Daniele, we mubomfi wakwa Lesa wamweo, bushe Lesa obe untu ubombela lyonse nakupokolola ku nkalamo?”
21Daniele alyaswike ati, “Shi imfumu naibe no bumi umuyayaya. 22Lesa wandi acituma malaika kukwisala utunwa twa nkalamo, eico tashincenene pantu nshili na mulandu ku cinso cakwe, nelyofye ni ku cinso cobe nshicitile mulandu we mfumu.”
23Imfumu yali no buseko apakalamba kabili yaebele ukuti Daniele bamufumye mu cilindi ca nkalamo. Ilintu Daniele bamufumishe mu cilindi ca nkalamo, tasangilwe nangu kakwebululwa ku mubili wakwe pantu atetekele Lesa wakwe. 24Kabili imfumu yasosele ukuti balya abasebelele Daniele no kumubepesha, pamo na bakashi babo na bana, baposwe mu cilindi ca nkalamo. Aba bantu kuti tabalafika na panshi ya cilindi, inkalamo shabemina shakokotaula na mafupa yabo bonse.
Imfumu Dariusi yalumbanya Lesa
25Elyo imfumu Dariusi yalembele ku bantu bonse pamo ne mishobo yonse na bantu ba ndimi shonse isha pano calo ponse aiti,
“Mube no mutende apakalamba.
26“Nacite cipope icakuti, mu bufumu bwandi bonse, abantu balingile ukutiina no kucindika Lesa wakwa Daniele.
Pantu e Lesa wamweo
kabili abelelela pe na pe,
ubufumu bwakwe tabwakonaulwe,
ubuteko bwakwe tabwakapwe.
27Alapokolola kabili alapususha,
alacita ifishibilo pamo ne fipeshamano
mu mulu na pano isonde.
Apokolola Daniele ukufuma ku maka ya nkalamo.”
28Elyo Daniele ali uwashuka mu nshita Dariusi aleteeka pamo na mu nshita Sairasi umwina Pesia aleteeka.