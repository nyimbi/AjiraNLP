Amashiwi yakulondolola pali ici citabo
Muli ici citabo ca Malumbo, emwaba inyimbo na mapepo ayalekana lekana ayo ababomfi bakwa Yawe baleimba kuli Lesa pa nshita iyitali nganshi. Abalepepa nangu ukulemba amashiwi ya ishi nyimbo balelumbula amashiwi ayalelondolola umusango cila kemba nelyo kalemba abelelemo. Emukutila amashiwi balelumbula yalesokolola ifyali mukati ka mitima yabo. Amashiwi yalandilwe mu malumbo yali ayalekana lekana. Mwaliba amashiwi ayakulumbanya, ayabulanda, aya pa mulandu we pusukilo, ayakubelelwa uluse, aya pakupokololwa, ayakutotela na yakulomba Lesa ukuti akande abalwani.
Aya mashiwi ya nyimbo yalembelwe na babomfi bakwa Yawe abengi, lelo uwalumbuka ukucila pali bonse ni Davidi. Kwali ukupituluka mu mashiwi ya cila lwimbo pakuti yalembwe mu musango wakuti yabe ayakumfwika ku bantu abengi. Amashiwi ya nyimbo shaba muli ici citabo yalyafwilisha abantu abengi ukwishiba amashiwi bengabomfya mu nshita ishalekana lekana. E mulandu wine mu malumbo musangilwa na mepusho yakutila, “Yawe uli kwi? Shikulu ukwafwa kobe kuli kwi?” Muli aya yene amashiwi ya nyimbo mwaliba icikoselesho nganshi ku bakwimba na kuli bambifye bonse. Kabili muli aya yene amashiwi ya nyimbo mulasokoloka ifishinka ifyakutila tacaba icayanguka ukwikalilila mu citetekelo. Yawe alilaya ukupokolola abantu bakwe bonse ukufuma ku maka yakwa kasebanya.
Icitabo ca malumbo cayakanishiwa mu fitabo fisano, elyo cila citabo calipusanako ku cibiye ku fyalandwamo.
Ifyo imilandu yatantama
Icitabo cantanshi ica Malumbo 1 – 41
Icitabo cabubili ica Malumbo 42 – 72
Icitabo cabutatu ica Malumbo 73 – 89
Icitabo cabune ica Malumbo 90 – 106
Icitabo cabusano ica Malumbo 107 – 150