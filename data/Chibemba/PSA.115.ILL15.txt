1Tekuli ifwe, we Yawe, ala tekuli ifwe,
lelo ishina lyobe elyo licindikwe,
pa mulandu wa citemwiko cobe icishipwa na bucishinka bobe.
2Nga cinshi ico imishobo ingalaipushisha aiti,
“Bushe Lesa wabo aba kwi?”
3Ala ifwe Lesa wesu aba mu mulu,
alacita na fyonse ifyo atemenwe umwine.
4Lelo bena utulubi twabo filubi ifya silifa ne fya golide,
fintufye ifyapangwa na maboko ya bantu.
5Utunwa twena fyalikwata lelo tafilanda nakalya,
amenso nayo fyalikwata, lelo ukumona tafimona nakalya.
6Amatwi nayo fyalikwata, lelo tafyumfwa nakalya,
ne myona fyalikwata, lelo ukununsha tafinunsha nakalya.
7Iminwe fyalikwata, lelo tafipampanta nakalya,
na molu fyalikwata, lelo ukwenda tafyenda nakalya,
nangufye iciunda ce shiwi lyafiko tacumfwika nakalya.
8Bonse abafipanga nabo bakaba nga fyena,
kabili efyo cikaba ku baficetekelamo.
9Imwe mwe ba mu ŋanda yakwa Israeli, tetekeleni Yawe,
pantu eumwafwako kabili e nkwela iyamucingililako.
10Imwe mwe ba mu ŋanda yakwa Aroni, tetekeleni Yawe,
pantu eumwafwako kabili e nkwela iyakumucingililako.
11Imwe mwe bamukwatila akatiina, tetekeleni Yawe,
pantu eumwafwako kabili e nkwela iyakumucingililako.
12Yawe alatwibukisha, kabili ifwe akatupaala.
Ena akapaala na ba mu ŋanda yakwa Israeli,
akapaala na ba mu ŋanda yakwa Aroni.
13Ena akapaala bonse abakwatila Yawe akatiina,
abalanda na bakankala cimo cinefye.
14Yawe engamupeelesha ubufyashi,
bonse pamo pene imwe na bana benu.
15Yawe engalamupaala imwe,
uwabumba umulu ne sonde.
16Yawe eka e mwine wa myulu,
isonde lyena alipeela ku bantu.
17Ala abafwa tabalumbanya Yawe iyoo,
balilala baliya ku calo ukwatalala tondolo.
18Lelo nifwe fwe batuntulu nifwe tulepaala Yawe na matotelo,
ukutampa lelo, ukufika na ku muyayaya.
Lumbanyeni Yawe!