Ulwakwa Davidi.
1Wilafimbila ababifi,
nelyo ukulapashanya na bantu abalufyanya.
2Pantu bakabonsa nge cani,
kabili bakafwa nga mabula ayateku.
3Uletetekela Yawe no kucita ifisuma,
pakuti ukekale mu calo no kusungwa bwino.
4Ulebekelwa muli Yawe,
nao akakupeela ifyo umutima obe ukabila.
5Uipeeleshe kuli Yawe,
ukupitila mukumutetekela, nao akabomba.
6Akalenga ubololoke bobe bulebalika ngo lubuuto lwa ku macaca,
umulinganya mu micitile yobe ukabalika ngo lubuuto lwa kasuba akali pakati ka mutwe.
7Tekanya utalale tondolo pa cinso cakwa Yawe
no kushikatala pakumulolela.
Wilafimbila umuntu nga ashuka mu nshila yakwe,
nelyo umuntu nga afikilisha ububifi bwakwe.
8Taluka ubukali, no kufutatila icipyu,
wilacita umufimbila pantu citwala ku bubifi.
9Ababifi bakatamfiwa,
lelo abakwata isubilo muli Yawe bakapyana icalo.
10Kwashalafye inshita iyinono ninshi ababifi baloba,
nelyo mwakabila ukuti mubamone tabakasangwe.
11Lelo abafuuka bakapyana icalo,
no kwikala mu mutelelwe uwine wine.
12Ababifi balikwata amapange ayabi pa bololoke,
na pakubemina balasumanya na meno.
13Lelo Yawe alaseka umubifi ico alishiba ukuti,
ubushiku bwakwe buli nokwisa.
14Ababifi balasomona ulupanga elyo no kutinta ubuta,
kukuwisha umulanda no mubusu,
kukwipaya abantu abaololoka.
15Lelo impanga shabo shikalasa imitima yabo ine,
na mata yabo yakafunaulwa.
16Utuntu utunono uto umololoke akwata,
twawamapo ukucila ifintu ifingi ifyo ababifi abengi bakwata.
17Pantu amaka ya babifi yakonaulwa,
lelo Yawe akalenga abololoke ukutwalilila.
18Yawe alishiba inshiku sha bakaele,
kabili ubupyani bwabo bukabelelela.
19Na mu nshita ya finkunka tabakateletenshiwe,
na mu nshita ya cipowe bena bakakwate fingi.
20Lelo ababifi bakaloba,
abalwani bakwa Yawe bakalukuta nga mabula mu cilime,
bakaloba pamo nge cushi.
21Ababifi nga bakongola tababwesha,
lelo abololoke bapeela ne nkumbu ukwabula ukuleka.
22Abantu abo Yawe apaala bakapyana icalo,
lelo abo atipa bakatamfiwa.
23Nga cakuti Yawe atemwa imibeele ya muntu,
alamulenga ukwiminina ndi mu nshila yakwe.
24Nelyo engatelententa tekuti awe,
pantu Yawe alemutungilila.
25Nali umwaice nomba ninkula,
nshatala monapo umololoke ukulekeleshiwa,
nelyo abana bakwe ukupula icakulya.
26Abololoke baba ne nkumbu no kupeela lyonse,
na bana babo bekala abashuka.
27Taluka ku bubifi no kucita icisuma,
elyo ukekala mu calo pe na pe.
28Pantu Yawe atemwa umulinganya,
kabili takalekeleshe abacishinka bakwe.
29Abololoke bakapyana icalo,
no kwikalililamo pe na pe.
30Akanwa ka mololoke kasosa ifyamano,
no lulimi lwakwe lulanda ifyamulinganya.
31Ena, alabaka amafunde yakwa Lesa wakwe,
ne ntampulo shakwe tashingapumbamo.
32Umubifi alabeleleka umuntu umusuma,
kukufwaya umwakumwipaila.
33Lelo Yawe talekelesha umuntu umusuma mu minwe yabo,
nelyo ukumuleka ukusekwa mu nshita yakupingulwa.
34Lolela pali Yawe no kubaka inshila yakwe,
akakusumbula kukupyana icalo,
ukamona noko ababifi bakafumishiwamo.
35Nalimonapo muntu umubifi uwabula uluse alecusha abantu,
pamo nge cimuti ca keda mu mushili waciko.
36Lelo ilyo napitileko tabamoneke,
umone nalibafwaile, nomba nshabamwene.
37Upituluke mu wakaele no kwibukisha umulungami,
pantu kwalibako ubwikalo bwakutwalilila ku muntu wamutelelwe.
38Lelo ababifi bonse bakonaulwa,
ubwikalo bwa mubifi bukaputulwa.
39Ipusukilo lya bololoke lifuma kuli Yawe
pantu e bucingo bwabo mu nshita ya mafya.
40Yawe alabafwilisha no kubalubula,
abalubula ukufuma ku babifi no kubapususha,
ico bafisama muli ena.