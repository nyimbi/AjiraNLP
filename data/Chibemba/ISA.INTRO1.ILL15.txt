Amashiwi yakulondolola pali ici citabo
Muli ici citabo cakwa Esaya, emwaba amashiwi ayo imfumu Lesa apeele kuli Esaya, mwana Amosi, uwafyalilwe mu Yerusalemu. Ili ishina lyakuti Esaya lipilibula ukuti, “Yawe napususha.” Uyu kasesema Esaya alembele aya mashiwi yabusesemo ku calo ca Yuda pakati ka myaka 740 na 700 ilyo Yesu talafyalwa. Ali uwasambilila bwino kabili alikumineko na ku bufumu. Pa myaka amakumi yane (40) abombele uyu mulimo uwakusesema amashiwi yakwa Lesa no kusokako abantu mu calo ca Yuda pakuti bengalapila no kubwelela kuli Lesa wabo. Aupile umwanakashi uo balondolola ukuti nao ali ni kasesema mwanakashi umo afyele abana babili abo amashina yabo ni aya: Sheari Yashubu, ekuti “abashalako bakabwela,” Maeli Shalali Hashi Basi, ekuti “uwangufyanya ukutapa, uwanguka ukusampa.”
Muli ici citabo Esaya alilandile nganshi pali Lesa nge mfumu iyamushilo kabili iya bucindami bonse. Ni muli ici citabo emwasokoloka ukupekanya kwakwa Lesa pa fye pusukilo lya bantu kabili nokuti ili ipusukilo likeshila muli Mesia, imfumu kabili umupusushi, Yesu Kristu uyo uwaitilwe Emanuele, ekutila Lesa aba na ifwe. Takwaba na cimbi icitabo icalanda no kusobela palwa mupusushi Yesu Kristu nge citabo cakwa Esaya. Fyonse ifya pa kufyalwa kwakwa Mesia, imilimo yakwe, imfwa yakwe, no kubuka kwakwe, fyalisobelwa no kulondololwa bwino mu citabo cakwa Esaya. Ne shiwi lya “ukupususha” lyalibomfiwa pa miku amakumi yabili na cine konse konse (28) muli Esaya. Kabili muli Esaya emwaba ne casokololwa icacine ukutila ukupususha kufumafye kuli Lesa, te ku muntu iyoo.
Ici citabo cakwata ifipande amakumi mutanda na mutanda (66). Kabili kuti fyayakanishiwa patatu pamo ngefi.
Ifipande 1-39 emwaba ubusesemo bwakusoka icalo ca Yuda ukuleka ukwikala mu lubembu na bucintala kuli Lesa wabo nokuti batampe ukumucetekela nakabili, ukwikala mu bololoke no mulinganya. Nga bafilwa ukucita ifi Lesa akaleta ubonaushi pa calo.
Ifipande 40-55 filanda pa nshita abantu ba mu calo ca Yuda basendelwe muli bunkole ku calo ca Babiloni, basendelwe mukucula ukwabula ne subilo. Lelo Esaya alibakoseleshe ukuti Lesa akabalubula bakabe abantungwa no kubwelela ku calo cabo ukuya tendeka ubwikashi cipya cipya.
Ifipande 56-66 filanda pa nshita abantu abali muli bunkole balubwike no kubwelela ku calo cabo. Balikoseleshiwe ukuti Lesa ena ali nokufikilisha ifilayo fyakwe lelo bali nokwikalilila mu bololoke no mulinganya. Umu emwaba na mashiwi ayakankala ayo na Yesu abomfeshe pakutendeka umulimo wa bwite bwakwe 61:1-2:
Imilandu yatantama ifi
Ubusesemo bwakusoka abantu elyo ne filayo 1:1—12:6
Ubusesemo bwakukandwa kwe sonde lyonse 13:1—23:18
Ubusesemo bwakupingulwa kwe sonde lyonse 24:1—27:13
Ubusesemo bwakusoka ne filayo fimbi 28:1—35:10
Ubusesemo bwa pali Hesekia imfumu ya mu Yuda ne calo ca Asiria 36:1—39:8
Ubusesemo bwa filayo ne subilo 40:1—55:13
Ubusesemo bwakucenjesha ne filayo 56:1—66:24