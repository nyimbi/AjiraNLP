Yesu asobela ukonaika kwe Tempele
(Mako 13:1-2; Luka 21:5-6)
1Yesu afumine mwi Tempele. Cilya aleya, abasambi bakwe bapalama, balefwaya ukuti amone ifyo Itempele lyakuulwa. 2Yesu ena abeba ati, “Bushe nifi fikuulwa mulemona? Ndemweba icine cine, tapakashale libwe pa mulu wa libwe libiye. Yakabongololwafye yonse.”
Yesu asobela ubwafya na macushi
(Mako 13:1-13; Luka 21:7-19)
3Kabili cilya Yesu ekele pa lupili lwa Miolifa, abasambi balamwipusha ilyo bali nankwe beka, abati, “Twebeko, bushe ifi fintu fikabako lilali? Nga cishibilo nshi cikalanga ilyo ukesa nokuti icalo calapwa?” 4Yesu epakubasuka ati, “Mulecenjela, pakuti umuntu nangu umo ekamubepaika. 5Pantu abengi bakesa balesosa abati, ‘Nine Kristu’ kabili bakabepa abengi. 6Elyo mukalaumfwa inkondo ne ntulubundi sha nkondo, mwikasakamikwa. Ala ifi fintu fili nokucitika, lelo ukupwa kwa calo ninshi takulati. 7Pantu umushobo umo ukemina umushobo ubiye, elyo ne mfumu imo ikemina imfumu ibiye. Kukaba ifipowe ne finkunkuma mu ncende ishalekana lekana. 8Ifi fyonse fikabafye e citendekelo ca macushi. 9Kabili bakamutwala ku bakumucusha no kumwipaya. Elyo ne mishobo yonse ikamupata pa mulandu wa ine. 10Elyo abengi bakasuula ku cisumino cabo. Abantu bakapatana no kulabepeshanya pakuposa umubiye. 11Elyo kukesa bakasesema babufi abengi, bakalabepaika abengi. 12Ico ububi bukafulisha, eico ne citemwiko cakutemwana cikacepa. 13Lelo uukashipikisha mpaka na ku mpela, eukapusuka. 14Kabili iyi Mbila Nsuma ya Bufumu ikatala ikabilwa pano isonde ponse, pakuti ipeele bukambone bwakushinina abantu ba mishobo yonse, elyo no kupwa kwa calo kukesa.
Amacushi yacipeshamano mu Yerusalemu
(Mako 13:14-23; Luka 21:20-24)
15 “Kanshi ilyo mukamona umupamba wabonaushi uo kasesema Daniele alandapo uli mwi Tempele, ‘uulebelenga naeluke’, 16elyo abakaba mu Yudeya bakafulumukile ku mpili. 17Uukaba pa mutenge wa ŋanda yakwe, ekeka kukuya buula ifintu fyakwe mu ŋanda. 18Uukaba mwibala, ekabwela kukubuula insalu shakwe. 19We shamo we ku banakashi abakaba pabukulu, na bakalaonsha abana muli shilya nshiku! 20Mulelomba Lesa ukuti mwikafulumuka mu nshita yampepo, nangu pa bushiku bwe Sabata. 21Pantu ukufumafye apo Lesa abumbile isonde ukufika na pali nomba, tapatala apaba, kabili takwakatale akuba ubucushi ubwabipisha ngobo. 22Kabili Lesa akaanacefyako isho nshiku, nga tekuti kube umuntu nangu umo uwingapusuka. Lelo pa mulandu wa basalwa bakwe, isho nshiku Lesa alishicefyako.
23“Eico kanshi, umo nga amweba ati, ‘Moneni Kristu uyu ali kuno!’ nangu ‘Ulya ali kulya!’ mwikasumina. 24Pantu kukamoneka ba Kristu babufi na bakasesema babufi. Bakalacita ifishibilo ne finjelengwe, ifyakuti bengabepaikilako na basalwa bene nga cingacitika. 25Kanshi imwe namusokako libela.
26“Eico nga bamweba abati, ‘Ala Kristu ulya mu matololo!’ mwikayako. Nangu nga batila, ‘Ala Kristu ulya ali mukati ka ŋanda!’ Mwikasumina. 27Pantu nga filya umwele wa mfula utula ku kabanga wabyatila na ku masamba, efyo ne mishile ya Mwana wa muntu ikaba.
28“Uko konse ukuba icitumbi, eko na makubi yalongana.
Ukubwela kwa Mwana wa muntu
(Mako 13:24-27; Luka 21:25-28)
29 “Ubucushi bwa nshiku shilya bukatila nga bwapita, apopene akasuba kakafiita, umweshi nao ukaleka ukubalika. Intanda nasho shikapona ku mulu na maka ya ku mulu yakatenkana. 30Elyo ku mulu kukamoneka icakwishibilako Umwana wa muntu, na bantu ba pano calo bakaililila ubulanda. Elyo bakamona Umwana wa muntu uko aleisa mu makumbi na maka no bucindami nganshi. 31Elyo akatuma bamalaika bakwe ne penga ilya ciunda icikalamba, kukulonganika abasalwa bakwe ukufuma mu tupinda tonse tune twa pano isonde. Ukufuma uko umulu watendekela, ukufika noko wapelela.
Icishibilo ca mukunyu
(Mako 13:28-31; Luka 21:29-33)
32“Kanshi ku mukunyu eko musambilile. Imisambo yauko itila nga yapuka ululembelya, ninshi mwaishiba ukuti amainsa yali mupepi. 33Eifyo fine na imwe nga mwamona ifi fintu fyonse fyalacitika, ninshi mukeshibe ukuti Kristu ali mupepi, alifye pa mwinshi. 34Ndemweba icine cine ukuti, ino nkulo tayakapite, ninshi ifi fintu fyonse fyalicitika. 35Umulu ne calo fikapita, lelo amashiwi yandi yena tayakapite iyoo.”
Mulelola ubushiku Yesu akabwela tabwaishibikwa
(Mako 13:32-37; Luka 17:26-30,34-36)
36“Lelo tapaba uwaishiba ilyo ubo bushiku bukafika, nangu ni nshita ine. Bamalaika ba mu mulu tabaishiba, nangufye Umwana taishiba, kanofye Tata eka ewaishiba. 37Kanshi nga filya cali mu nshiku shakwa Noa, efyo cikaba nelyo Umwana wa muntu akesa. 38Ilyo ilyeshi talilati lise, abantu balelya no kunwa balenwa, baleupa no kuupwa, mpaka no kufikafye ku bushiku Noa aingile mu cibwato. 39Abantu tabaenekele nelyo cimo mpaka ilyeshi lyaisa balofya bonse. Ifyo fine efyo cikaba na pa nshita ya kwisa kwa Mwana wa muntu. 40Abaume babili bakaba mwibala, umo akasendwapo, umubiye akashala. 41Abanakashi babili bakalapela ku libwe, umo akasendwapo, umubiye akashala. 42Kanshi mulelola, pantu tamwaishiba ubushiku Imfumu yenu ikeshilapo. 43Cena ici muli nokushininkisha ukuti, umwine ŋanda nga cakuti aishiba inshita ya bushiku ilyo umupupu aleishilapo, ala kuti alalola, tekuti aleke umupupu amwingilile ebe mu ŋanda yakwe. 44Eico na imwe kanshi muli nokuba abaiteyanya, pantu Umwana wa muntu akesa pa nshita mushenekele.
Umusha wacishinka no musha umuwelewele
(Luka 12:41-48)
45“Bushe ali kwi umusha wacishinka, kabili uwamano, uwakuti shikulu wakwe amupeela ukwangalila abanankwe, alebapeela icakulya pa nshita iyilingile? 46Alishuka uyu musha, uo shikulu wakwe akasanga alebombela umo mwine. 47Ndemweba icine cine, shikulu wakwe akamucita kangalila wa fyuma fyakwe fyonse. 48Lelo umusha umuwelewele, ena nga atila ati, ‘Shikulu akokola ukubwela,’ 49elyo atendeka ukulapuma abasha banankwe no kulalya no kunwa na bacakolwa. 50Ala shikulu wa uyu musha akesa pa bushiku ashenekele, pa nshita ashishibe. 51Shikulu wakwe akamukanda, akamuposa uko akaya cimona pamo ne mfundabuteshi. Ekukaba imisowa no kusumanya ameno.