Ifyo Yawe alelaya abena Israeli tefyakutwishika iyoo
1Lesa aletila ati,
“Talaleni kutikeni kuno, imwe mwe bantu ba mu fyalo fya kutali ifya ku lulamba lwa bemba.
Ipekanyeni mwe benafyalo,
twaleni imilandu yenu ku cilye.
Mwalaya ilandila mwe bene.
‘Aleni natuile pamo ku cifulo cabupingushi,
tuye umfwapo uwalungika.’
2“Bushe nani uwaimishe ilya mpalume lubali lwa ku kabanga,
iyilecimfya mu nkondo konse uko ileya?
Bushe nani alenga ukuti ilya mpalume ilecimfya abantu,
ilecimfya na bashamfumu bene?
Ulupanga lwaiko lulabasantaula no kubolulula ngo lukungu.
Imifwi yaiko nayo ibasalanganya nge mpimbili ishilesendwa no mwela.
3Impalume ilabasokota no kubabutusha ukwabula ubwafya,
mu tushila umo ashabala apita na makasa yakwe.
4Bushe kwena nani alenga ukuti cileba ifi?
Nani uulenga ukuti inkulo sha bantu shilebapo ukutulafye na ku citendekelo?
Ala nine ne Yawe, ne waliko na pa citendekelo,
nine wine ne Yawe nkabako na ku kupelekesha kwa fintu fyonse.
5“Abantu ba mu fyalo fyakutali na baba mu lulamba lwa bemba, balimona ifyo ine nacita,
balikatwa no mwenso, no kukanka balakanka.
Kanshi bonse balipalama, balisa kuno.
6Abantu bonse balafwana no kulacincishanya,
balakoshanya abati mukose.
7Uwaba kafula alakoselesha uwengulula golide.
Uufula bwino akalubi ku nondo nao alacincisha uulekalundikanya ku misomali.
Aeba uulekambantanya ati, ‘Cili bwino,’
awe ninshi nomba kwikasha akalubi pa cikalilo, epakukanapona.
8 “Nomba iwe we Israeli, we mubomfi wandi,
iwe Yakobo niwe uo naisalila ne mwine,
imwe nimwe bamwana cibusa wandi Abrahamu.
9Ine nine namufumishe ku mpela ye sonde,
nine namwitile pakuti mufume kulya ku lutwe lwa calo ukushailepela.
No kumweba nalimwebele nati, ‘Imwe nimwe babomfi bandi.’
Nine namusalile, kabili nshamulekeleshe iyoo.
10Kanshi imwe mwilatiina iyoo, pantu ine ndi nenu.
Mwilasakamana iyoo, pantu ine nine Lesa wenu.
Nine nakulamukosha, kabili nine nakulamwafwa.
Nine nakulamusunga ku kuboko kwandi ukwa kulyo kabili ukwamaka.
11“Abantu abakulamufulilwa bakulasebana,
ne nsoni shakulabekata.
Abakulamulwisha bakaba nga pashili nangu cimo,
kabili bakafwa.
12Imwe mwakulati mwaeshako ukufwaya abalwani benu,
awe tamwalebamonapo nakalya.
Abakulamubushisha inkondo tabakacite nelyo cimo,
bakalobafye.
13Pantu nine Yawe Lesa wenu,
uumwikata ku kuboko kwa ku kulyo.
Ndemweba nati, ‘Imwe mwilatiina,
pantu nine nakulamwafwa.’
14Imwe mwe tufwanda tumwana Yakobo mwilatiina.
Imwe mwe bena Israeli, nangu kwena mwacepesha,
ala nine Yawe nakulamwafwa.
Ine ne Lesa Wamushilo uwakwa Israeli,
nine nakulamupusushako.
15Ine nkamucita nge celeta ilyakupuulilako iŋanu,
nalyo ilipya, kabili ilya meno ayatwa.
Mukalapuula impili no kushishonaulapo,
utupili twena tukalafungaika nge loba.
16Mukalashiposa mu mwela,
umwela nao ukalashisenda,
icikuuku naco cakulashisalanganya.
Lelo imwe, awe mukalasansamuka, pantu ine nine Yawe,
mukalanumbanya ine ne Lesa Wamushilo uwakwa Israeli.
17“Ilyo abantu bandi bakalakabila amenshi,
na ku mikoshi yabo ilyo kukaba imilale kulwa cilaka,
ine ne Yawe nkalaumfwa uko balempapata,
ine ne Lesa wakwa Israeli nshakatale mbalekelesha nakalya.
18Nkacita imilonga pa mulu wa mpili apashaba nangu cimo,
nkacita no tumfukumfuku mwishika.
Mu matololo nkacitamo ifishiba fya menshi,
na mu calo umwauma ndi nkacitamo utumfukumfuku twa menshi.
19Mu ciswebebe nkaleka mukalekula imiti iyo nkalimbamo,
ifimuti ifyalepesha ifya keda, ne milombwa, no muetulo, ne miolifa.
Mu mawanga namo mukalalulubala imipapa,
ne mikula, na paini pamo.
20Epakuti abantu bakaleimwena,
no kwishiba bakaleishiba ukuti nine ne Yawe nabomba ifi.
Bakalailuka no kumfwikisha ukuti ni Lesa Wamushilo uwakwa Israeli ewalenga ukuti ifi fibepo.
Yawe aebaula utulubi utwabufi
21“Ine ne Yawe ne kateeka wakwa Yakobo ndetila nati,
Imwe mwe tulubi, mwe milungu ya mitundu ya bantu,
aleni leteni imilandu yenu ku cilye.
Iseni muilondolwele apo mulefwaila.
22Iseni kuno, mwise musoselepo libela ifikabako kuntanshi.
Londolweleni icilye palwa fyakale,
pakuti tubikeko amano.
Iseni musoselepo libela ifikabako kuntanshi,
pakuti tukafishininkishe ilyo fikabako.
23Soselenipo kabela ifikabako kuntanshi,
uleke tukashininkishe ukuti kanshi muli milungu.
Aleni citenipo cimo icisuma nangufye cimo icibi,
icakuti citupapushe, cituletele no mwenso.
24Lelo kwena tapali ico mwaba, ne milimo yenu yafyefye,
na bantu bene abamupakata imwe nabo bene fyabunanifye bacita.
25“Ine nkemya umuntu umo ukufuma ku kabanga uwita peshina lyandi.
Nkamuleta, akese sansa ukutampila ku kapinda ka ku kulyo.
Ena akakanda bakateeka kwati untu alekandila iloba,
kwati ni na kabumba uulekasawila ibumba.
26Pali imwe, bushe nani uwatwebelepo libela,
nangu ukusoselapo kabela ukuti ici cintu cikacitika,
icakuti nefwe tuletilafye, ‘Awe cine cine alilungike?’
Ala nakalyafye, tapaba nangu umo uwakuti asoselepo libela,
takwaba muntu nelyo umo uwaumfwapo
uko imwe mwe tulubi mwalandapo cimo.
27Ala ninefye ne Yawe naebele kabela Sioni imilandu.
Nine natumine inkombe iya kuya fisha mu Yerusalemu imbila nsuma iyansansa,
ala abantu bobe bali mu nshila.
28Kuti nga nalolesha pa milungu,
awe tepakumoneka nelyo umo uwakuti alandepo cimo,
tepakumoneka no wakuti asuke ifyo ine ndeipusha.
29Utulubi tonse, ala twabufifye,
ne milimo yatuko yafyefye.
Ifimpashanya fyabo, mwela weka ne cimfulumfulu.”