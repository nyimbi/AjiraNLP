Yobo ayasuka
1Elyo Yobo ayasuka ati,
2 “Ee cine cine ninjishiba ukuti efyo caba,
nomba umuntunse umwinakufwa kuti aba shani umololoke pa cinso cakwa Lesa.
3Nangu umuntu engapanga ukutalikana na Lesa,
teti asukepo nangu limo pa mepusho ikana limo (1,000) ayo bengamwipusha.
4Alikwatisha amano, kabili alikwatisha na maka ayengi,
nani engamutalamina no kuba no mutende?
5Lesa alasesha impili ukwabula nokuti ishine shishibe,
elyo nga afulwa alashipasa no kushipasa.
6Lesa alaleta icinkukuma no kusunkanya icalo,
no kulenga ukuti apo caikala panshi patutume.
7Ena kuti aeba akasuba ukukanatula,
no kufimba pa lubuuto lwa ntanda.
8Umwinefye eka ewayanshile umulu,
no kunyanta pa matamba ya pali bemba.
9 Ni Lesa ewasamika intanda mu mulu,
ishili ngo lutanda lwa Bea mukalamba, no lutanda lwa Olioni,
no lwa Pileiyadesi ne shalongana pamo ku kapinda ka ku kuso.
10Kuti twafilwa ukutasha ubukulu bwa fintu ifyo Lesa acita,
ifipeshamano ifyo acita teti tukumemo ukupenda.
11Moneni nga apita apo ndi, teti mumone,
nga ampitilila awe teti njishibe nelyo apitile.
12Nga aisa mukusenda ico alefwaya, nani engamulesha?
Nani engapama ukumwipusha ati, ‘Bushe cinshi ulecitila ifi?’
13Lesa tabwesha umutima nga afulwa,
na baleafwana na Rahabu ala balatutuma pa nkasa shakwe.
14“Nomba ine kuti namwasuka shani?
Bushe kuti nafumya kwisa amashiwi yakutalikana na Lesa?
15Nangufye ningaba uwakaele teti mwasuke,
ine kumupapatafye pantu e mupingushi wandi.
16Nangufye ningamwita nao nokwisa aisa,
nshishininkishe nga kuti aumfwa na kwishiwi lyandi.
17Pantu alantobaula kwati ni mfula ya mabwe ilendoka,
ukufusha ifilonda fyandi ukwabula umulandu.
18Teti aleke nokuti mpemwineko,
lelo aisusha ubumi bwandi na macushi.
19Nga nati nande pa maka, owe ala alikwatisha amaka!
Nga nati nande pa mulinganya, nani engapama ukumwita mu cilye?
20Nelyo ningatontonkanya ukuti ndi wakaele,
akanwa kandi kene ekengampeela umulandu.
Nga natila nalipwililika,
kuti kanshinina ukuti ndi mubi.
21“Kwena kuti natila ndi wakaele,
lelo ico tacimpamfishe,
no bumi bwandi bwine nshibusakamene.
22Ala eco nsosele nati, ‘Cimo cinefye,
ena onaula abakaele na babi bene.’
23Ubwembya nga bwaleta imfwa yakupumikisha,
ena aseka ukulakalaka ukwisa pa wakaele.
24Icalo nga caponena mu minwe ya bantu ababi,
ena afimba bakapingula wa milandu pa menso.
Nga teucita ifi, nga kanshi nani umbi uwingacita ici?
25“Inshiku shandi shilepita bwangu ukucila na pa balebutuka ulubilo,
shilepupuka, nshimonamo no busuma.
26Shileuluka kwati bwato bulya bapikula ku matete,
nangu nga kapumpe ulya afokele kukuya fuba icakuti alye.
27Nga natontonkanya nati, ‘Limbi kandekefye ukuilishanya,
nkwate ne nsansa pa menso no kumwentula ndemwentula.’
28Nomba nga naibukisha amacushi yandi, umwenso wanjikata,
pantu nalishiba ukuti tamwakandeke ngo wabula mulandu.
29Apo ndi wa milandu,
cinshi ningalaicushisha?
30Nangu ningasamba bwino mu menshi ya bunga bwa mfula,
nafikina ne minwe yandi mu menshi ya fishikisa,
31iwe kuti wantumpika mu matipa,
ne fyakufwala fyandi kuti fyakantana.
32Pantu Lesa te muntu nga ine uwakuti tulepashanya nankwe,
uwakuti tuletwalishanya nankwe mu cilye.
33Nga cakuti kwali uwakukalulula pali ifwe babili,
uwingakwata amaka yakutwikatamo ifwe bonse,
34uwingasesha icisendo cakwa Lesa icaba pali ine,
no kuleka ukutiinya kwakwe kwimpeela mwenso.
35Lyena kuti nalanda ukwabula ukumutiina,
nomba ifi tefyo cili kuli ine, kanshi teti nande.”