Namfumu wa ku Sheba atandalila Solomoni
1 Ilyo namfumu wa ku Sheba aumfwile ululumbi pali Solomoni ifyo acindamike ishina lyakwa Yawe, aishile mukumwesha ku mepusho ayayafya. 2Aisa fika mu Yerusalemu no mulongo ukalamba uwa babomfi ne ngamila ishasendele ifya cena cisuma, golide uwingi nganshi no tumabwe utwa mutengo uukalamba. Afika kuli Solomoni no kulandishanya nankwe fyonse ifyali mu mano yakwe. 3Solomoni nao ayasuka amepusho yakwe yonse, tapali ico afililwe ukulondolwela uyu namfumu. 4Ilyo namfumu wa ku Sheba amona amano yakwa Solomoni elyo ne sano akuulile, 5ifyakulya ifyali petubulo lyakulilapo, imikalile ya bacilolo bakwe, imitumikile ya babomfi ne fyakufwala fyabo, bakatumika ba lukombo lwa mfumu elyo no mutuulo wakoca atuulile pa ŋanda yakwa Yawe, ena calimupapwishe nganshi.
6Elyo atile ku mfumu, “Akasebo naumfwile ilyo ncili mu calo candi pafyo wabomba elyo na pa mano yobe kanshi fyacine. 7Lelo nshasumine ifi fintu fyonse mpaka ili naisa imwena na menso yandi. Mu cine ifyo naumfwile tafipaleme na pali citika wa fintu ukwete. Iwe, ku mano na ku cuma wakwata, walicila pa lulumbi naumfwile. 8Yangu ifyo bashuka abaume bobe! Yangu ifyo bashuka bacilolo bobe abeminina ku cinso cobe cila nshita no kumfwa ku mano yobe. 9Napaalwe na matotelo Yawe Lesa obe, uwasekela muli iwe no kukubika pa cipuna ca bufumu bwa bena Israeli. Pa mulandu wa kutemwa kwa pe na pe uko Yawe akwatila abena Israeli, akulenga ukuba imfumu pakuti uleputula imilandu mu bulungami.”
10Elyo apeele imfumu amatalanta ya golide umwanda umo na makumi yabili (120), ifya cena cisuma, no tumabwe twa mutengo uukalamba. Kabili takwatalile akuletwa ifya cena cisuma ku mfumu Solomoni ifyakulingana ne fyaletele namfumu wa ku Sheba.
11Amato yakwa Hiramu eyaletele golide ukufuma ku Ofiri, kabili kulya kwine eko yaleta ne miti iya aligumi elyo no tumabwe utwa mutengo uukalamba. 12Imfumu yabomfya imiti iyalukula ukupangamo inceshi shakwikasha iŋanda yakwa Yawe elyo ne ŋanda ye sano, elyo no kupangilamo amaseese ne nsango ifya bakemba. Iyi miti iyakosa iya mikula tayatala aimoneka nangu ukuletwa ukushinta na pa bushiku bwa lelo.
13Imfumu Solomoni apeele namfumu wa ku Sheba conse ico afwaile kabili ico alombele, ukulunda pafyo umwine amupeelefye ukufuma pa bunonshi bwa kwisano. Elyo namfumu abwelelemo ku calo kumwakwe pamo na babomfi bakwe.
Ubucindami ne cuma cakwa Solomoni
14Ukufina kwa golide Solomoni alepoka cila mwaka kwali amatalanta imyanda mutanda na makumi mutanda na mutanda (666), 15ukwabula ukupendelako iyalefuma ku musonko wa bamakwebo yakalamba na bashitisha ifipe elyo no kufuma ku mfumu shonse isha ku Arabia elyo na ku balashi ba mu calo.
16Imfumu Solomoni apangile inkwela ishikulu imyanda ibili (200) kuli golide uwakufula. Cila nkwela mwalebomba golide uwafina amakilo yatatu na citika (3.5kg). 17Kabili apanga inkwela na shimbi ishinono imyanda itatu (300) kuli golide uwafulwa. Na muli cila nkwela mwalebomba golide uwafina mupepi na makilo yabili. Imfumu yasungila inkwela mwisano ilyaleitwa “Umutengo wa ku Lebanoni.”
18Elyo imfumu yapangile icipuna icikulu ica meno ya nsofu kabili yalambatikako golide umusuma. 19Icipuna cakwete amatabo mutanda, elyo kunuma yaciko cali icashinguluka pamulu. Mu mbali yaciko mwaba apakushintilisha amaboko uku noku, ne nkalamo shibili ishaiminina ku mbali ya fyakushintilishapo amaboko. 20Inkalamo shimbi ikumi limo na shibili (12) shaiminina mu matabo mutanda, imo pa mpela ya cile tabo. Takwaba icipuna ca ifi icatala acipangwa mu bufumu ubuli bonse. 21Ifipe fyonse ifyakunwenamo ifya mfumu Solomoni fyali ifya golide, kabili ifipe fyonse ifya mu ŋanda ye sano iyaleitwa “Umutengo wa ku Lebanoni” fyali fya golide wine wine. Tamwali icapangilwe kuli silifa pantu silifa tayali iyacindama mu nshiku shakwa Solomoni. 22Imfumu yakwete amato aya ku Tashishi ayengi pali bemba ayali pamo na yakwa Hiramu. Umuku umo panuma ya myaka itatu yalebwela nayasenda golide, silifa, ameno ya nsofu, bakolwe bakalamba elyo na bapikoko.
23Imfumu Solomoni yalicilile imfumu shonse isha pano isonde mu bunonshi na mu mano. 24Aba pano isonde bonse balafwaya ukumonana na Solomoni pakuti bomfweko amano Lesa abikile mu mutima wakwe. 25Cila mwaka, umuntu onse uwaisa aleta ifipe fya silifa na golide, imingila, ifyanso fya nkondo, ifinyamuti ifyanunka ubusaka muri pamo na fimbi ifya cena icisuma, bakabalwe ne mfalashi.
26 Solomoni alonganika amaceleta na bakabalwe. Akwete amaceleta ikana limo ne myanda ine (1,400) elyo na bakabalwe amakana ikumi limo na yabili (12,000) afibika mu misumba ya maceleta elyo fimbi aba nafyo mu Yerusalemu. 27Imfumu yalenga silifa ukufula mu Yerusalemu nga mabwe, ne fimuti ifyalepesha ifya keda ubwingi kwati mikunyu ya mwisamba lya mpili. 28Bakabalwe bakwa Solomoni babashitile mu calo ca ku Egupto na ku Kuwe. Bashimakwebo ba mfumu ebaleshita ukufuma ku Kuwe. 29Bashitile iceleta ukufuma ku Egupto pa ndalama imyanda mutanda (600) isha mashekeli ya silifa elyo kabalwe umo pa ndalama amashekeli umwanda umo na makumi yasano (150). Bashimakwebo bakwa Solomoni nabo baleshitisha ku shamfumu shonse isha bena Hiti na bena Aramu.