Ukucindikwa no kukumbusukako ababusu
1Ishina ilyacindama lyawamapo ukucila ifyuma ifingi,
no mucinshi walicila pali golide na silifa.
2Icintu cimo ico umukankala no mupina bakwata icapalana nici,
Yawe, e kabumba wa bonse.
3Umuntu uwamano alamona ubwafya no kubutaluka,
lelo imbulwamano yena iyitwalafye mu bwafya, elyo yalalanguluka panuma.
4Ukuicefya no kuba na katiina kuli Yawe
fipeela ubukankala no bucindami no bumi.
5Mu nshila ya mubifi mwaba imyunga ne fiteyo,
lelo umuntu uwatemwa umweo wakwe alatalukako.
6Ulelanga umwaice inshila yakwendelamo,
nelyo akakota takafumemo.
7Abakankala ebateeka abalanda ubusha,
elyo uwankongole asanguka umusha wa wamukongwesha.
8Uutanda ulufyengo ailetela impasase,
ne nkoto ya cipyu cakwe ikonaulwa.
9Umuntu uukumbusuka ababusu alapaalwa,
pantu alakanyako abapina icakulya cakwe.
10Tamfya uupumya ninshi no lubuli lwapwa,
ifikansa ne nsele fyatalala.
11Umuntu uwatemwa umutima uwakaele kabili uulanda ne shiwi lyacikuku,
ewampana bucibusa ne mfumu.
12Amenso yakwa Yawe eyalinda amano,
lelo alafulunganya amashiwi ya ushili wacishinka.
13Umunaŋani atila, “Panse pali nkalamo,”
nangu ati, “Ine nga naya mu musebo balenjipaya.”
14Akanwa ka mwanakashi cilende bucinga ubwashika,
umuntu uo Yawe afulilwa euwilamo.
15Ubutumpe bukakatila mu mutima wa mwaice,
lelo ubwembya bwakumusalapula kuti bwabutamfyamo.
16Umuntu uucusha abapina pakufusha icuma cakwe,
elyo no muntu uupeela abakankala ifyabupe, bonse balola ku bupina.
Insoselo amakumi yatatu ishamano
17Teyamika amatwi, kabili uleumfwa ku mashiwi ya bamano,
ulebikako umutima kufyo ndekufunda.
18Pantu cikawama ilyo ukayasunga mu mutima obe,
kabili no kulayalanda lyonse pa kanwa kobe.
19Ine ndefwaya ukuti iwe uletetekela Yawe,
kanshi ecalenga ukuti lelo nkwebeko ishi nsoselo.
20Bushe nshakulembele insoselo amakumi yatatu (30),
insoselo shamano no kukusokako?
21Neshi nsoselo shakulakufundako ifyacishinka na mashiwi yacine cine,
na bakutuma bene nga bakwipusha wakulabasukafye ifyalolamo.
22Wilacusha abapina ico bapinafye,
kabili wilafyengelesha abantu mu cilye camilandu ico bashikwete uwakubasoselako.
23Pantu Yawe akabalubulwilako,
na bantu ababapoka ifintu nabo Yawe akabapokolola.
24Wilaampana bucibusa na bantu abacipyu,
nangu ukwikatana na baotoka.
25Epali wayambula imibeele yabo,
no kuilengesha ubumi bobe.
26Wiibika pa bantu abafunkana mu minwe pakusuminishanya,
kabili wilaimininako uulekongola no kuba icikatilo ca misha.
27Pantu limbi nga wafilwa inshila yakulipililamo,
kuti baisa kupoka umusengele obe wine uo usendamapo.
28Wilaesha kutelula imipaka yakale iya citungu,
iyo ifikolwe fyobe fyabikile.
29Bushe tawamona umuntu uwacincila mu milimo?
Ala e muntu ukabombela ishamfumu,
takabombele abantu yaweyawefye iyoo.