Yobo ayasuka
1Elyo Yobo nao ayasuka ati,
2“Kwena muli bantu bamano,
nomba ilyo mukafwa ninshi na mano yene yakaloba.
3Ala kwena na ine wine ndi wamano nga imwe bene.
Teti muncile nelyo panono,
bushe nani uushaishiba ifyo fyonse mulelanda?
4“Ine ninsanguka uwakusekwa ku banandi.
Nangu nakuutile kuli Lesa nao alinjaswike,
nomba balanseka nangula ndi mololoke kabili uwabula umulandu.
5Abashikwete ubwafya batontonkanya ukuti uwashama ali nokusuulwa,
no uletalansuka ali nokuwa.
6Pa matenti ya bapupu epali umutende,
nabo abakalifya Lesa umutima ebali bwino,
abo abacetekela mu maka yabo, e mulungu wabo.
7“Nomba ipusheni inama, shilemufundako,
ne fyuni fya mu lwelele, filemweba.
8Nangu ipusheni ifimena pa mushili, filemufundako,
ne sabi lya muli bemba, lyalamweba.
9Pali ifi fyonse nani uushaishiba ukuti,
ukuboko kwakwa Yawe ekwabomba ifi?
10Ubumi bwa fintu fyonse ifipema bwaba mu minwe yakwa Lesa,
pamo penefye no mupu uo abantu bapema.
11Bushe te kutwi kusobolola amashiwi,
elyo te kanwa kasonda ifyakulya?
12Abakote ebasangwa na mano,
ubwingi bwa nshiku nabo bulalenga umuntu akwata amano yakwishiba no kwiluka.
13“Nomba Lesa ewaba na mano na maka
kabili eupandako abantu amano, no kubafundako pakuti beluke.
14Ico abongolola tapali nangu umo uwingacikuula nakabili,
ico akaka tapali uwingacikakula.
15Nga alesha imfula ukuloka ninshi kwaba icilala,
kabili nga alokesha imfula iyingi, icalo ninshi kubundwa.
16Lesa ewakwata amaka na mano,
bonse ababepwa elyo na babepa ubufi, bantu bakwe.
17Apoka bampandamano amano,
no kulenga bakaputula wa milandu ukuba ifipuba.
18Eupoka bashamfumu ubufumu bwabo,
no kubalenga ukukakwa imyando mu musana.
19Eupoka bashimapepo tonse uto bakwata,
afumya na babulamba pa fipuna fyabo.
20Alakomeka na mashiwi ya bacenjela mukulanda.
Apoka na bakote amano yakwishiba ifibi ne fisuma.
21Alenga bakateeka ukusuulwa,
eulenga nokuti amaka ya babulamba yapwe.
22Eusokolola ifyafisama mu mfifi ikalamba,
no kuleka ifya mu mfifi ikalamba fise apabuuta.
23Eupalamika imishobo ya bantu, kabili no kuyonaula.
Alasandulula imishobo ya bantu, kabili aisalanganya.
24Afulunganya amano ya ntungulushi ishaba pano isonde,
shalalulumbafye mu matololo, shaluba ne nshila.
25Shilepulumpunta mu mfifi ukwabula ulubuuto,
no kulatalansuka nga bakolelwe ubwalwa.”