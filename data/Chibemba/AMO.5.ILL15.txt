Amosi aeba abantu ukuti balapile
1Imwe mwe ba ŋanda yakwa Israeli, umfweni luno lwimbo lwa malilo ulo ine ne Amosi nalamwimbila.
2Umukashana nacisungu Israeli nawa panshi,
takeme nakabili iyoo.
Bamushile mu mpanga yakwe,
ukwabula nelyo umo uwakumwimyako.
3Imfumu Yawe aletila ati,
“Pa bashilika ikana limo (1,000) abema mu musumba umo,
pakabwelafye abashilika umwanda umo (100), epela,
na pa bashilika umwanda umo (100) abema mu musumba ubiye,
pakabwelafye abashilika ikumi limo (10) epela,
ku ba ŋanda yakwa Israeli.”
4Yawe aleeba aba ŋanda yakwa Israeli ati,
“Imwe mulemfwaya,
epakuti lyena muleenda abomi.
5Mwilaesha kulamfwaila ku Betele,
mwilaya ku Giligali,
mwilaya kukumpepela ku Beresheba iyoo,
pantu Giligali akasendwa bunkole,
na Betele akonaika.”
6Kanshi imwe mwe bena Israeli, mulefwaya Yawe,
epakuti lyena muleenda abomi.
Pantu nga tamucitile ifyo,
ninshi akemina iŋanda yakwa Yosefu ngo lubingu lwa mulilo.
Nao umulilo ukoca abena Betele,
tapakamoneke no wakuushimya nakalya.
7Pantu umulinganya imwe mulawalula icakukalifya,
elyo kabili ubololoke ulabunyantilila.
8 Ni Yawe ewabumba intanda,
ishitwa Pileiyadesi ne shitwa Olioni.
Eusangula imfifi ukuba amacaca,
eusangula inshita ya kasuba ukuba inshita ya bushiku.
Ewita amenshi ya muli bemba no kuyabuula,
alayasansa mpanga yonse pesonde.
Yawe e shina lyakwe.
9Eonaula bonse abamaka mukwangufyanya,
euwisha ne misumba yabo iya malinga.
10Imwe mwe bantu mulapata umuntu onsefye uulanda bwino mu cilye,
no muntu onsefye uusosamo ifyacishinka.
11Imwe mulacusha abalanda,
mulabapokolola ne ŋanu shabo.
Kanshi nomba tamwakekalemo mu mayanda yenu
ayasuma ayamabwe ayo mulekuula,
kabili tamwakanweko ku fitwalo fya myangashi
iyo mulelimba mu mabala yenu ayasuma.
12Ala ine nalishiba ifyo ulufyengo lwenu lwakulisha,
nefyo ifyabubifi fyenu fyafulisha.
Mulacusha abantu abololoke,
mulapokelela na mafisakanwa,
Mulafyengelesha na balanda mu cilye camilandu.
13Eco uwamano ekala tondolo mu nshita shabipa ngeshi,
ico ni nshita ya bubi.
14Mulefwaya ukucita ifisuma, lekeni ukulacita ifibi,
ninshi lyena mwakulaenda abomi.
Ninshi ne Yawe Lesa umwine wa fita nakulaba nenu icine cine
ngomu mwine mulesosela.
15Mulepata ifyabipa, muletemwafye ifisuma,
mulecita umulinganya pakuputula imilandu mu filye.
Nakalimo lyena Yawe Lesa umwine wa fita
akamulangulukilako imwe mwe bakwa Yosefu mwe bashalapo.
16Kanshi Yawe Lesa umwine wa fita aletila ati,
“Mu misebo yonse iya mu musumba mukaba imisowa,
na mu mansa shonse inkuuta ishakuililila ubulanda.
Mukalainusha abalimi pakuti nabo bese kukuloosha,
mukalaitako na balya mulipila abacenjela ukwimba inyimbo sha malilo.
17Mu mabala yonse aya myangashi mukaba imisowa.
Ifi fyonse fikacitika, pantu ine nalaswa njise kukumukanda.
Nine Yawe nalanda.”
Ubushiku bwakwa Yawe
18Mwashama imwe mwe bafuluka ubushiku Yawe ali nokufika.
Pali ubo bushiku, bushe fisuma nshi imwe mukashukilapo?
Pa bushiku bwakwa Yawe, ala kukafiitafye fititi,
takwakabe ulubuuto nakalya.
19Cikaba ngo muntu uwakuti cilya afulumuka inkalamo,
kabili akumana ne ciswango ca bea.
Atemwa ngo muntu uwakuti cilya abwelela mumwakwe,
ati kanshintilile ku cibumba,
awe kabili e misuminwe ku nsoka.
20Ubushiku Yawe akesa kukabafye imfifi,
takwakabe ulubuuto nakalya.
Ubo bushiku kukaba imfifi iyine ine,
takwakabuute nangu panono nakalya.
21 Yawe aletila ati,
“Ala ine nimpata no kusuula inshikunkulu shenu,
nintendwa ne filonganino fyenu ifya mapepo.
22Ilyo mwakulandetela amalambo yenu ayakoca,
ne mitulo yenu iya cabunga,
awe ine nomba nshalefisekelela,
nshalepokelela nomba ne nama shenu isho ishaina,
isho muntuula imituulo yakwampana.
23Lekeni no kulanyimbila inyimbo shenu isha congo,
ine nomba nshilefwaya ukumfwa ku ciunda ca maseese yenu
24Lekeni umulinganya ulebapo pe nga menshi ya mu mulonga uupita,
no busuma bwenu bulebelelela ngo mumana uushatala aukamapo.
25 “Imwe mwe ba ŋanda yakwa Israeli, ilyo mwali mu matololo pa myaka amakumi yane (40),
imwe tamwalentuula amalambo ne mituulo iyoo.
26Lelo mwasenda Sakuti imfumu yenu na Kaiwani umulungu wenu,
ifilubi fyenu ifyo mwapashanya ku ntanda,
ifyo mwe bene mwaipangila.
27Eico na ine nkamusenda bunkole,
ku fyalo fimbi ukutali ukucila na ku Damasiko.
Nine Yawe nalanda, ne witwa Lesa umwine wa fita.”