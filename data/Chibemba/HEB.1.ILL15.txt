1Kale Lesa atumine bakasesema, ebalelanda amashiwi yakwe ku fikolwe fyesu mu misango iyingi, kabili pa nshita ishalekana lekana. 2Nomba muli ishi nshiku shakupelekeshako, alituma Mwane uwatulandila amashiwi yakwe. Ni ku maka yakwa Mwane, Lesa abumbila ifintu fyonse. Uyu wine Mwane eo Lesa asonta ukuti pakulekelesha akabe e mwine wa fintu fyonse. 3Eo ukubengeshima kwa bucindami bwakwa Lesa kumonekelamo. Kabili aba e cata cakwa Lesa icapwililika. Eulenga nokuti ifintu fyonse fikonkanye ukubapo ku maka ye shiwi lyakwe. Ilyo apwile umulimo wakufumisha abantu ifyabubifi, elyo aya ikala mu mulu lubali lwa ku kulyo kwakwa Lesa uwa maka yonse.
Mwana Lesa alicila pali bamalaika
4Mwana Lesa alicila apakalamba pali bamalaika, nga filya fine ishina Lesa amupeele lyacila pa mashina yabo. 5Pantu Lesa tatala ebapo umo pali bamalaika ati,
“Iwe uli mwana wandi, ilelo naba wiso.”
Nangu ukulanda pali malaika umo ati,
“Ine nkaba wishi, nao akaba umwana wandi.”
6Kabili pakuleta Umwana wakwe ibeli muno calo, Lesa asosa ati,
“Bamalaika bonse abakwa Lesa bali nokumupepa.”
7 Lelo pali bamalaika bena, Lesa asosa ati,
“Apanga bamalaika bakwe imyela
na babomfi bakwe imingu sha mulilo.”
8 Lelo pali Mwane pena, Lesa atila ati,
“Icipuna cobe icabufumu, we Lesa,
cabelelela pe na pe!
Ne nkonto ya bufumu bobe ni nkonto yamulinganya.
9Watemwa ifintu ifyalungama,
wapata ububifi.
Kanshi eico Lesa, Lesa obe akusalila
pa babiyo bonse,
no kukusuba amafuta yansansa.”
10 Kabili atila nokuti,
“Niwe, we Mfumu, wabumbile icalo pa citendekelo,
na maboko yobe yene eyapanga imyulu.
11Fyena fikaloba, lelo iwe ukabelelela pe.
Fyena fikasapuka nge cakufwala.
12Ukafifunga kwati mwingila,
ukafifuula kwati ni filya bafuula ifyakufwala.
Lelo iwe lyonse wabafye umo wabela,
kabili ne myaka yobe tayakapwe nakalya.”
13 Lesa tatala alanda kuli umo pali bamalaika bakwe ati,
“Ikala ku kulyo kwandi,
mpaka abalwani bobe nkabacite apakunyanta amakasa yobe.”
14Kanshi bamalaika finshi? Bamalaika mipashi iyibombela Lesa, kabili eyo atuma kukwafwa abantu abali nokupusuka.