Ukuleka ukulya ukwacine cine
1“Iwe pundishafye, wicilikila ishiwi,
ikatisha ishiwi nge penga.
Ebelapo abantu bandi pa fyakusanguka fyabo,
na ku ba ŋanda yakwa Yakobo ifyabubifi fyabo.
2Kwena balampepa inshiku shonse,
kabili bamoneka abafwaisha ukwishiba ifyo ine naba.
Bacita ifi nga bantu abacita ifyalungama,
kwati bantu abashasuula ifipope fyakwa Lesa wabo.
Balampapata ukuti ine ne Lesa wabo ndebapalama,
no kulabapeela ifyebo ifyalolamo.”
3Abantu batila abati,
“Mulandu nshi ifwe ilyo tuleka ukulya, Yawe taposako amano?
Nga cinshi cilenga ukuti nelyo twaicefya no kucula ena tasakamanako?”
“Nomba ine ne Yawe ndabasuka nati, ‘Ilyo muleka ukulya,
icishinkafye imwe mukonkelelafye ifyakumusansamusha mwe bene,
kabili elyo mupeelesha na babomfi benu bonse imilimo iyakosa.’
4Ilyo muleka ukulya, ninshi kwaba ukulatintana,
no lubuli pefye, no kulaumana.
Ukuleka ukulya ukwa uyu musango,
bushe imwe mutila kuti kwalenga ukuti ine naumfwa mu mulu imipapatile yenu, batini?
5Bushe uyu e musango wakuleka ukulya untu nasala?
Ubushiku bumo bushe kuti ebo umuntu aicefyamo?
Bushe bushiku bwakukontamafye nge tete,
no kusendama pa nsalu shabulanda ne mito?
Bushe ici eco mwita ukuleka ukulya?
Bushe ubushiku bwa musango uyu ebo Yawe engasekelela?
6“Bushe teuyu musango wakuleka ukulya uo ine mfwaya?
Ukukakula abafyengwa iminyololo,
ukukakula inshinga na makoli,
ukuleka abo mufyengelesha,
no kufumyapo umutitikisha onse pakuti baleikalila.
7 Abali ne nsala mulebapako icakulya,
mulesekelela mumyenu abalanda abashikwete kwakwikala.
Mulefwikako na bantu abo mulemona ukuti balisapula,
kabili mwilakaana na kulaafwako abantu benu.
8Awe ninshi lyena icikuuku candi cikabengeshima pali imwe nge mibengelele ya kasuba akaletula,
ne filonda fyenu fikalapolafye bwangu.
Imicitile yenu iyalolamo ikalamutangilila,
no bucindami bwakwa Yawe bukamucingililako na kunuma yenu.
9Lyena mukalati nga mwanjita ne Yawe namwasuka.
Mukalati nga mwakuuta mutuule, awe na ine nkalamwasuka nati ndi pano.
“Nga mwaleka umucusha, mwaleka no kusontana iminwe,
mwaleka no kulalanda ifibi pa banenu,
10nga mwalapeelako abali ne nsala icakulya,
no kutulanyako ababusu,
awe ninshi imfifi iyo mwabamo ikasanguka ulubuuto,
ulukalabalika nga kasuba akali pakati ka mutwe.
11Lyena ninshi ne Yawe nkalamutungulula lyonsefye,
no kulamwikusha ifintu ifisuma mu mpanga iyabula amenshi.
Lyena ine nkalamukosha no kulamusunga bwino.
Mukaba nge bala ilitapililwa bwino,
mukaba nga kamfukumfuku ka menshi akashikama.
12Mukalabuukulula ifibolya fyakale,
mukalakuula mu mifula yakale nakale.
Bakalamwita ukuti ni bakabuukulula wa fibumba ifyabongolweke,
ni bakabuukulula wa mayanda ayabongolweke.”
Icilambu cakucindika ubushiku bwe Sabata
13Yawe aletila ati,
“Nga mwalacindika ubushiku bwe Sabata,
mwaleka no kulacitamo ifyabunonshi,
nga mwalamona ubushiku bwandi ubwamushilo ukuti ebwakusansamukamo,
no kubucindika ngo bushiku bwakwa Yawe icine cine,
nga mwalabucindika pakukanalayendamo icende ende,
tamulebombamo milimo nangu ukulapumamo ilyashi lyabuwelewele,
14awe ninshi lyena mukalakwata insansa isha kuli Yawe.
Kabili nkamusansabalika, nkaleka abantu bakalemucindika isonde lyonse,
mukalailemena icalo ico napeele Yakobo icikolwe cenu.
Nine ne Yawe nalanda pa kanwa kandi.”