Hesekia aba imfumu ya bena Yuda
1Mu mwaka walenga itatu uwakwa Hoshea umwana mwaume wakwa Elaya imfumu ya bena Israeli, Hesekia mwana Ahasi imfumu ya bena Yuda ewatendeke ukuteeka pa bufumu. 2Ali ne myaka yakufyalwa amakumi yabili na isano (25) ilyo atendeke ukuteeka pa bufumu. Kabili ateekele mu Yerusalemu pa myaka amakumi yabili na pabula (29). Nyina ishina lyakwe ali ni Abiya umwana umwanakashi wakwa Sakaria. 3Acitile ifyalungama pa cinso cakwa Yawe, ukulingana nefyo wishi Davidi acitile. 4Aonaula incende shakupepelamo isho balecindika, abongolola inceshi sha mabwe balepepelapo elyo atema no luceshi lwa mulungu Asher. Atobaula ne nsoka ya mukuba intu Mose apangile. Pantu ukushinta pali ilya nshita abena Israeli balecifukilisha no bubani. Balecita ishina lya Nebushitani pakucicindika.
5Hesekia acetekele Yawe, Lesa wa bena Israeli. Pa mfumu shonse isha bena Yuda ishabalilepo, pali ena nangu ishakonkelepo, tapalifye nangu imo iyalingene nankwe. 6Hesekia alebeela Yawe, tatalile amusangukila nakalya. Ena alesunga amafunde yonse ayo Yawe apeele Mose. 7Na Yawe aleba nankwe, kabili aleba uwapaalwa mu cintu conse ico alecita. Asangukila imfumu ya ku Asiria, akaana nokuti aleibombela. 8Ukutampa pa lupungu lwa bakalinda ukufika ku musumba we linga, acimfya Abafilisiti ukuya fikafye ku Gasa ne calo conse.
9Mu mwaka walenga bune uwakwa Hesekia, uyo uwali uwakulenga cine lubali kuli Hoshea mwana Elaya imfumu ya bena Israeli, Shalimaneseri imfumu ya bena Asiria yaima no kusansa umusumba wa Samaria no kuushinguluka. 10Panuma ya myaka itatu abena Asiria baupoka. Kanshi Samaria baipokele mu mwaka walenga mutanda uwakwa Hesekia, uyo uwali umwaka walenga pabula kuli Hoshea imfumu ya bena Israeli. 11Imfumu ya bena Asiria epakutamfisha abena Israeli ku Asiria no kuya bapeela ukwikala ku Hala, ku Gosani mu lulamba lwa mumana wa Habori elyo na mu misumba iyinono iya bena Media. 12Ifi fyacitike pa mulandu wakuti bakeene ukumfwila Yawe Lesa wabo, lelo baonawile icipangano na fyonse ifyo Mose umubomfi wakwa Yawe abakonkomeshe. Balikeene ukumfwa amafunde nangu ukuyakonka.
13Mu mwaka walenga ikumi limo na ine (14) uwa pa bufumu bwakwa Hesekia, Senakeribu imfumu ya bena Asiria yasansa imisumba ya malinga yonse iya mu calo ca Yuda, no kuicimfya yaicimfya. 14Kanshi Hesekia imfumu ya bena Yuda epakutuma amashiwi ku mfumu ya bena Asiria iyali ku Lakishi aiti, “Ine nindufyanya. Fuma kuli ine ubwelelemo, elyo ine nalalipila conse ico walafwaya kuli ine.” Imfumu ya ku Asiria yafwaya amatalanta ya silifa imyanda itatu (300) na ya golide amakumi yatatu (30). 15Kanshi Hesekia epakumupeela silifa yonse iyali mu ŋanda yakwa Yawe elyo ne yali mu ŋanda ya kwisano.
16Pali iyi nshita Hesekia imfumu ya bena Yuda asapulula golide yonse iyo ashingwilile ku fiibi na ku maingwe ya mwi Tempele lyakwa Yawe no kupeela imfumu ya ku Asiria.
Senakeribu asoka Yerusalemu
17Imfumu ya ku Asiria yatuma umukalamba wa fita fyonse ifya nkondo, umukalamba wa bacilolo na Rabushake umukalamba wa mpuka ikalamba iya fita pamo ne bumba likalamba ilya fita fya nkondo, ukufuma ku Lakishi ukuya ku mfumu Hesekia ku Yerusalemu. Baisa fika mu Yerusalemu elyo baiminina mupepi no mulonga wa cishiba ca pamulu, icaba pa musebo wakuya kwi Bala lyakwa Kasamba ukwalebombela abantu abalecapa insalu. 18Ilyo baita imfumu, uwaishile fuma ni Eliakimu umwana mwaume wakwa Hilikiya uwali mushika wa kwisano, na Shebina kalemba mukalamba wa kwisano elyo na Yoa umwana mwaume wakwa Asafu kalemba wa fyalecitika mu calo, baya mukukumanya abaishile.
19Uyu Rabushake asosa ati, “Eba Hesekia ukuti, ifi efyo imfumu nkalamba, imfumu ya bena Asiria yasosa ukuti,
“‘Bushe ni pali cinshi ushintilishe icicetekelo cobe? 20Bushe iwe uletontonkanya ukuti ukulandaukafye amashiwi yeka yeka auti e mano nangu maka yakulwa inkondo, mwa? Bushe nani uyo wine washintililamo pakuti iwe unsangukile? 21Mona, iwe ushintilile pali Egupto, uwaba nge nkoto ye tete iyalepauka iyakuti lilya umuntu ashintililako, yamucena mu minwe. Ifi efyo Farao imfumu ya bena Egupto aba. Kabili efyo acita na kuli bonse abashintilila kuli ena. 22Kabili nga wasosa kuli ine auti, “Ifwe tucetekele pali Yawe Lesa wesu,” bushe teuyo incende shakwe mu tupili ishakupepelamo elyo ne fibumbili fyakwe ifya malambo imfumu Hesekia aonawile? Elyo yaeba abena Yuda na bena Yerusalemu aiti, “Muli nokulapepelafye pali ubu bulambo bwa mu Yerusalemu?”
23“‘Kanshi isa nomba upangane na shikulu, imfumu ya ku Asiria. Ndi nokukupeela bakabalwe amakana yabili (2,000) nga wakwata abantu abakumanina abakuninapo! 24Kuti wafulumuna shani cilolo umo uwacepesha pali bacilolo bakwa shikulu, ilyo washintilila pa bena Egupto ku maceleta na bashilika ba pali bakabalwe? 25Kabili bushe ine muleti njishile mukonaula ino ncende ukwabula ishiwi ukufuma kuli Yawe? Yawe umwine eunjebele ukwimina cino calo no kuconaula.’”
26Elyo Eliakimu mwana Hilikiya, Shebina na Yoa baeba uyu Rabushake abati, “Twapapata, landa kuli ifwe fwe babomfi bobe mu cilimi ca Ciaramaiki pantu tulomfwa. Wilanda kuli ifwe mu Cihibulu pantu balya bonse abali pelinga ni kuno balekutika.”
27Lelo uyu Rabushake ayasuka ati, “Bushe imwe kumo kwine ne mfumu yenu muleti nimwefye mweka imfumu yandi intumineko pakwisa landa iyi milandu yonse, batini? Ala iyoo, ine ndeeba balya bantu bali pelinga, abo pamo na imwe muli nokulya amafi yenu no kunwa imisu yenu.”
28Elyo uyu Rabushake aiminina aololoka no kubilikisha mu Cihibulu ati, “Umfweni ishiwi lya mfumu nkalamba, imfumu ya ku Asiria! 29Ifi efyo imfumu yasosa aiti, ‘Imwe mwileka Hesekia amubepe. Teti amupokolole ukufuma mu kuboko kwandi. 30Mwileka Hesekia amusembeleke ukutetekela muli Yawe nga alanda ukuti, “Yawe aletupokolola, uno musumba tawapeelwe mu minwe ya mfumu ya ku Asiria.” ’
31“Mwimumfwila Hesekia. Ifi efyo imfumu ya ku Asiria yasosa ifyakuti, ‘Lekeni tumfwane mu mutende, mwise mucimbefye kuli ine. Awe ninshi, na cila umo pali imwe ali nokulya kwibala lyakwe lya myangashi ne mikunyu, no kunwa amenshi ukufuma mu cishima cakwe, 32mpaka nkese mubuula no kumutwala mu calo icabafye nge calo cenu, icalo ica ŋanu no mwangashi upya. Icalo ica mikate na mabala ya myangashi. Icalo ica miti ya miolifa ne ca buci. Saleni umweo ukucila imfwa!’
“Mwiumfwila Hesekia, pantu alemulufyanya nga asosa ati, ‘Yawe aletupokolola!’ 33Bushe kwalibako umulungu wa mushobo uuli onse uwapokololako icalo cauko ukufuma ku kuboko kwa mfumu ya bena Asiria? 34Nge milungu ya ku Hamati na ku Apadi ili kwi? Nge milungu ya ku Sefafaimu, ku Hena na ku Ifa ili kwi? Bushe yalipokolola Samaria ukufuma mu kuboko kwandi? 35Bushe mulungu nshi pa milungu ya fyalo ifi fyonse walitala aupusushako icalo cauko kuli ine? Nga nomba imwe cinshi ico muleelenganishisha ukuti Yawe akapusushako Yerusalemu ku kuboko kwandi?”
36Lelo abantu baikalafye tondolo ukwabula ukuti bamwasuke, pantu imfumu yalikonkomeshe bonse aiti, “Mwimwasuka.”
37Elyo Eliakimu mwana Hilikiya uwali mushika wa kwisano, Shebina kalemba mukalamba wa kwisano na Yoa mwana Asafu kalemba wa fyalecitika mu calo, baya kuli Hesekia nabalepula insalu shabo, no kumulondolwela ifyo uyu Rabushake aciba alelanda.