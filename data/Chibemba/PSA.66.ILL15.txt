Kuli kembisha mukalamba. Ulwimbo lwakutotela Lesa
1Auleni utupundu, mwe bantu bonse!
2Imbileni ubucindami bwe shina lyakwe,
amalumbo yakwe yamulenge ukucindama.
3Ebeni Lesa amuti,
“Ificitwa fyobe fyacipeshamano!
Amaka yobe yakalamba nganshi,
pakuti abalwani bobe balekusembeleka.
4Aba pano isonde bonse niwe bapakata,
niwe bembila inyimbo shakulumbanya,
balumbanya ishina lyobe.”
(Selah)
5Iseni mumone ifyo Lesa acita,
uwalinga ukutiina pa milimo abombela abantu.
6Asangwile bemba ukuba umushili uwauma,
ifikolwe fyesu epakwabuka umumana apauma ku makasa,
eico lekeni tuleyanga ne nsansa.
7Euteeka pe ku maka yakwe,
amenso yakwe eyasopa imishobo yonse.
Mwileka abasangu balaitutubula apo ali.
(Selah)
8Akulumbanyeni Lesa wesu, imwe mwe bantu bonse,
lekeni inyimbo shakumulumbanya shumfwike.
9Ewatusunga abomi,
no kulenga ukuti ifwe twiwa.
10Pantu ifwe walitwesha, we Lesa,
walitwengulula filya bengulula silifa.
11Niwe watuleta mu cifungo,
no kutwilikisha ifyafina mu numa.
12Niwe walekele abalwani besu baletunyantaula,
ifwe twalipita mu mulilo na mu lyeshi,
lelo walituleta ku cifulo ica fintu ifingi.
13Ndeleta ku ŋanda yobe amalambo ayakoca,
no kufikilisha ifyo nakulaya,
14ifilayo imilomo yandi yalaile na kanwa kandi kalandile,
ilyo ine nali mu bucushi.
15Nkakulekela amalambo ya nama ishaina,
no mutuulo wa basukusuku,
no kulatuula ilambo lya bacilume ba ŋombe na basawe.
(Selah)
16Mwe bakwatila Lesa akatiina, iseni mumfwe bonse,
pakuti mwebeko ifyo Lesa acitila umweo wandi.
17Nalilile kuli Lesa na kanwa kandi,
no kumulumba no lulimi lwandi.
18Umutima wandi ausaminwa ububi,
Yawe nga taŋumfwile iyoo.
19Lelo Lesa ine aliŋumfwile icine cine,
akutika na kwipepo lyandi.
20Lesa apaalwe na matotelo pantu tasuulile ipepo lyandi,
nangu ukuleka elankwatila icitemwiko cakwe icishipwa.