Umulumbe wakwa mushika incenjeshi
1Kabili Yesu aumine abasambi bakwe umulumbe na umbi ati, “Kwaliko umuntu umukankala uwakwete mushika. Nomba abantu baebele umukankala abati, ‘Mushika obe alekonawila ifyuma.’ 2Nao epakwita mushika wakwe amweba ati, ‘Finshi ifi ndeumfwa pali iwe? Londolola pafyo usunga ifyuma fyandi, pantu tauli nakuba mushika wakulansungila ifyuma fyandi nakabili.’ 3Elyo mushika alatontonkanya mu mutima wakwe ati, ‘Ndecita shani apo shikulu alampoka bumushika? Amaka yakulima nshakwata, elyo ukupula nako insoni shikanjikata. 4Naishiba ifyo ndi nokucita pakuti nga bantamfya pa ncito, abantu bakansekelele mumwabo.’ 5Awe alaita umo umo abali ne nkongole kuli shikulu wakwe. Aipusha uwakubalilapo ati, ‘Finshi wakongola kuli shikulu?’ 6Nao amwasuka ati, ‘Nakongola amatepe ya mafuta umwanda umo.’ Mushika amweba ati, ‘Buula kalata obe, ikala, lembapo bwangu bwangu amatepe amakumi yasano.’ 7Elyo mushika aipusha na umbi ati, ‘Nga iwe wakongola shani?’ Nao ayasuka ati, ‘Imifuko ya ŋanu umwanda umo.’ Mushika amweba ati, ‘Ale buula kalata obe, lembapo amakumi cine konse konse.’ 8Shikulu wakwe atasha mushika wakwe incenjeshi, ico abomfeshe amano yabucenjeshi pakuisunga. Pantu abantu ba cino calo balicenjelapo mukwishiba ifyakwikala na banabo ukucila abana ba lubuuto.”
9Kabili Yesu alabeba ati, “Muleikwatila ifibusa ku fyuma ifya pano calo, pakuti ilyo fikapwa bakamusekelele mu cifulo cape. 10Umuntu uwakuti bamucetekela pa fintu ifinono, kuti bamucetekela na mu fifulileko. Umuntu uo bashingacetekela mu finono, teti bamucetekele na pa fingi pene. 11Kanshi nga tabalemucetekela mu fyuma fya pano calo nga nani engamucetekela pa fyuma fyacine cine? 12Nga tabalemucetekela pa fyuma fya bene, nga nani akamupeela ifyuma ifyakuti fikabe fyenu? 13Umubomfi umo tekuti abe umusha wa bashikulu wakwe babili. Pantu kuti apatapo umo, umbi amutemwa. Nangu auminina kuli umo, umbi amusuula. Na imwe kuti mwafilwa ukuba abasha bakwa Lesa, elyo kabili abasha ba ndalama.”
Amashiwi yamo ayakwa Yesu
(Mateo 11:12-13; 5:31-32; Mako 10:11-12)
14Abafalise, ico batemenwe indalama, ilyo baumfwa ifi, balaseka Yesu. 15Nao Yesu alabeba ati, “Imwe mulaiwaminisha pa menso ya bantu, nomba Lesa alishiba imitima yenu. Pantu ico abantu bamona ukuti ecacindama, Lesa ena acimona ukuti cafyefye.
16“Ukufika pali Yoani Kabatisha, balefunda Amafunde yakwa Mose nefyo bakasesema balembele. Lelo ukufuma pali Yoani, ni Mbila Nsuma ya Bufumu bwakwa Lesa eibilwa. Elyo na bonse abaleingilamo, balelwishafye. 17Ala cayangukapo umulu ne calo ukonaika, ukucila ukuti akalitoni kamo aka mu Mafunde yakwa Mose kaonaika.
18“Uyo onse uwaleka umukashi wakwe aupa na umbi, ninshi lubembu acita. Elyo noyo uwaupa umwanakashi uo umulume aleka, nao lubembu acita.
Lasalo no muntu umukankala
19“Kwaliko umuntu umukankala, lyonse alefwala insalu ishakashikila ne shabuuta ishamutengo nganshi. Kabili alelyafye ifyakuipakisha cila bushiku. 20Elyo pa mpongolo iya uyu mukankala, palelala umuntu umo umulanda, uwali ne filonda umubili onse, ishina lyakwe ni Lasalo. 21Alekabila ukulyako ifyo umukankala alefilwa panuma yakulya. Imbwa shena shaleisa shilemumyangila ifilonda. 22Awe umulanda afwa. Bamalaika baisa musenda, baya mubika mu ceni cakwa Abrahamu. Awe umukankala nao afwa, no kushiika bamushiika. 23Mu cifulo ca bafwa, umo umukankala alecula nganshi, ati enune amenso, amona Abrahamu ukutalifye ali na Lasalo mu ceni cakwe. 24Elyo alabilikisha ati, ‘Tata Abrahamu, shi winganangulukilako! Tuma Lasalo atumpike impela ya munwe wakwe mu menshi, ese antalalikeko ululimi. Ala ndeculisha nganshi muli uno mulilo.’ 25Abrahamu amwasuka ati, ‘We mwana, ibukisha ilyo wali umumi, ifyo walepokelela ifintu ifisuma, lelo Lasalo wena fibi fyeka fyeka. Kanshi nomba alesansamuka, na iwe nomba ulecula. 26Kabili teici ceka iyoo, pakati ka ifwe na imwe, paliba umuyenge ukalamba, pakuti abali kuno abalefwaya ukwisa uko muli teti bapite. Elyo abali uko muli, nabo teti bese kuno.’ 27Nao umukankala asosa ati, ‘Kanshi tata nakupapata, tuma Lasalo kuli ba lupwa lwandi. 28Pantu nalikwata bamunyinane abaume basano, uleke aye abasoke, pakuti bekesa kuli ino ncende yabucushi.’ 29Abrahamu ayasuka ati, ‘Balikwata ifyo Mose na bakasesema balemba, kanshi efyo baleumfwikisha.’ 30Nao umukankala ayasuka ati, ‘Iyoo, tata Abrahamu, ala nga cakuti umo pa bafwa aya uko bali, kuti balapila no kupilibuka.’ 31Abrahamu amweba ati, ‘Nga cakuti tabomfwile Mose na bakasesema, nangu uwafwa engabuuka nalyo line teti abanashe nakalya.’ ”