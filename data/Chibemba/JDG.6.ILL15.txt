Umupingushi Gideoni
1Nakabili abena Israeli balibwekeshepo ukucita ifyabipa pa cinso cakwa Yawe, icalengele nokuti abapeele mu maboko ya bena Midiani pa myaka cine lubali. 2Pantu abena Midiani bali na maka nganshi ayakucusha abena Israeli. Na pa mulandu wa ici abena Israeli balipekenye incende ishakuya belamako ishali mu mpili, mu mimba na mu ncengo. 3Ilyo lyonse abena Israeli babyala imbuto mu mabala yabo, abena Midiani, abena Amaleki na bantu bambi abaleikala lwa ku kabanga baleisa mukubasansa no kubapokolola icalo. 4Balekuula inkambi shabo mulya mwine no kubonawila ifilime fyabo fyonse mpakafye na ku Gasa. Kabili takwaleba icitekwa nelyo cimo ico balesha ica bena Israeli, cibe ni mpaanga, nangu iŋombe, nangu ni bapunda. 5Pantu abene baleisa ne fitekwa fyabo na matenti yabo, kwati ni makanta ku bwingi. Kabili cali icayafya nganshi ukwishiba impendwa ya bantu pamo ne ngamila shabo, pantu baleisa mu calo mukuconaula. 6Kanshi abena Midiani efyo baposele abena Israeli mu bulanda ubukalamba, elyo nabo balilile kuli Yawe pakuti abafwe.
7Ilyo abena Israeli balilile kuli Yawe pakucushiwa na bena Midiani, 8Yawe nao alibatumine kasesema, uyo uwatile, “Ifi efyo Yawe, Lesa wa bena Israeli asosa, atila, ‘Nine namufumishe mu calo ca Egupto umo mwali abasha. 9Nine namupokolwele ukufuma ku maka ya bena Egupto, na ku maboko ya bonse abalemucusha. Nine nabafulumwine ku ntanshi yenu, no kumupeela icalo cabo.’ 10Nalimwebele nati, ‘Ine nine Yawe, Lesa wenu, tecakwesha ukulapepa imilungu ya bena Amoli, abo mwaikala mu calo cabo. Lelo tamwaumfwile kufyo namwebele.’”
11Elyo malaika wakwa Yawe aisa ikala mwisamba lya cimuti ca oki icali ku Ofira, no wali umwine wa ici cimuti ali ni Yoashi umwina Abiesa. Iyi nshita ninshi Gideoni umwana wakwe alesokola iŋanu mu ncende bakamina imyangashi pakuti apususheko iŋanu shimo ku bena Midiani. 12Ilyo malaika wakwa Yawe amonekele kuli Gideoni, amwebele ati, “Yawe ali na iwe, we mpalume yabulamba.”
13Elyo Gideoni ayaswike ati, “Nomba kanabesa, nga cakuti Yawe ali na ifwe, mulandu nshi ifi fyonse filecitikila kuli ifwe? Bushe fili kwi ifipeshamano fyakwe fyonse ifyo bashifwe batushimikile, ilyo batile, ‘Bushe te Yawe atufumishe mu calo ca ku Egupto?’ Lelo nomba Yawe natulekelesha no kutubika mu maboko ya bena Midiani.”
14Elyo Yawe apilibukile kuli ena no kutila, “Ima kabiye mu maka ukwete, no kuya pususha abena Israeli ukufuma mu maboko ya bena Midiani. Bushe teine ndekutuma?”
15Elyo nao Gideoni aipwishe ati, “Nomba kanabesa, ine kuti napususha shani abena Israeli? Ine umukowa wandi eushakwatisha amaka mu bena Manase, kabili ine, nine winefye wakulekelesha mu lupwa lwandi.”
16Yawe amweba ati, “Ine, ndi nokuba na iwe, kabili uli nokucimfya abena Midiani kwati nalimo alifye umuntu umo.”
17Gideoni ayaswike ati, “Nga cakuti ninsanga ububile mu menso yenu, ncitileniko icishibilo icakulanga ukuti icine cine nimwe mulelanda kuli ine. 18Napapata, mwifuma pano mpaka mbwele no kuleta umutuulo wandi, uwakuti ntuule ku cinso cenu.”
Nao Yawe atile, “Cisuma, ine nalapembela mpaka ubweluluke.”
19Awe Gideoni aingile mu ŋanda, apekenya akana ka mbushi kabili abuula no bunga bwa ŋanu ubwa cipimo ca efa emo apanga umukate ushatutumuka. Abika inama mu cipe, no muto waiko nao mu lunweno, atwala fyonse no kuya tuula kuli ena mwisamba lya cimuti ca oki.
20Elyo Malaika wakwa Lesa aebele Gideoni ati, “Twala inama pamo no mukate uushatutumuka, ufibike pa mulu wa cilibwe, elyo witilepo no muto.”
Nao Gideoni acitile ifyo bamwebele. 21Elyo Malaika wakwa Yawe abuulile inkonto iyo akwete mu minwe yakwe, aishimpa pa nama elyo na pa mukate uushatutumuka. Awe apopenefye umulilo wafuma na mu cilibwe, waoca inama ne mikate. Kabili na malaika wakwa Yawe aongoloka no kuluba aluba. 22Elyo Gideoni ailwike ukuti aciba ni malaika wakwa Yawe, nao atile, “Yangu mwe Mfumu Yawe! Ine, nimona Malaika wakwa Yawe impumi ne mpumi!”
23Lelo Yawe nao atile kuli ena, “Umutende ube na iwe! Tecakwesha ukuba no mwenso. Iwe tauli nakufwa iyoo.”
24Awe Gideoni akuulile Yawe ubulambo pali ilya ncende no kulabwita ati, “Yawe wamutende.” Ubu ubulambo epo bucili ukufikafye na ku bushiku bwa lelo mu musumba wa Ofira uwa bena Abiesa.
25Muli bulya bwine bushiku, Yawe atile kuli ena, “Buulapo cilume wa ŋombe uwabubili pa mukuni wakwa wiso, uulifye ne myaka cine lubali. Kabili uye bongolola no bulambo bulya wiso alepepelapo Baali. Uye uputaule no luceshi ulwa mulungu Ashera ulwabela pa mbali ya bulambo. 26Elyo iwe nomba ukakuulepo ubulambo bwakwa Yawe Lesa obe ubusuma pa mulu wa ciputu pene. Ulingile ukubomfya inkuni sha luceshi ukaputaula ulwa mulungu Ashera mukutuula ilambo lyakwa cilume wa ŋombe uwacibili nge lambo lyakoca.”
27Elyo Gideoni abuulile ababomfi bakwe ikumi limo, no kubomba ifyo Yawe amwebele. Nomba pa mulandu wakutiina aba mu lupwa lwakwe, elyo na bekashi ba mu musumba, abombele uyu mulimo ubushiku, ukucila mu kasuba.
28Ubushiku bwakonkelepo mu nshita ya lucelo, ilyo abekala musumba babuukile, bamonafye ubulambo bwakwa Baali nabubongoloka! Kabili no luceshi ulwali mumbali nalo naluputaulwa, na cilume wa ŋombe uwacibili natuulwa ilambo pa bulambo ubwakuulilwe ubupya!
29Awe cila umo aipusha umunankwe ati, “Bushe ni nani uucitile ici cintu?” Na panuma yakufwailisha ifishinka fyonse, baumfwa ukuti ni Gideoni mwana Yoashi eucitile ici cintu. 30Elintu abantu bonse aba mu musumba baile kuli Yoashi abati, “Fumya mwano. Ifwe tulemwipaya pantu naonaula ubulambo bwakwa Baali, aputaula no luceshi lwakwa Ashera ulwaimikwe kumbali.”
31Elyo nao Yoashi epakwasuka abamushingulwike ati, “Bushe nimwe muli nokulandilako Baali? Kabili bushe nimwe muli nokumulubulwilako? Uyo onse uulefwaya ukulandilako Baali ali nokwipaiwafye ilyo tabulaca na kuca! Nga cakuti Baali ni lesa, mumuleke umwine aipokolole pantu bulambo bwakwe bubongolweke.”
32Elyo Gideoni pali bulya bwinefye bushiku bayambile ukulamwita ati ni Yerubibaali, emukutila, “Lekeni Baali aipokolole umwine,” pantu naonaula ubulambo bwakwa Baali.
33Elyo nomba bonse abena Midiani, abena Amaleki elyo na bekashi ba ku kabanga balongene pamo, no kwabuka umumana wa Yordani, bacita nkambi shabo mwishika lya Yesireli. 34Awe Umupashi wakwa Yawe waishile pali Gideoni, nao alisha ipenga pakwita abena Abiesa pakuti bamukonke. 35Atumine ne nkombe ku bena Manase iyakubeta pakuti nabo bamukonke ku bulwi. Kabili aita na bena Asheri, abena Sebuloni na bena Naftali, pakuti nabo bese mukwafwilisha ukulwisha abalwani.
36Elyo Gideoni atile kuli Lesa, “Pakuti mone ukuti uli nokupususha Israeli ukupitila mu maboko yandi pamo ngefyo walaile, mona, 37ine nalayansa impapa iyanyukwa pa lubansa lwakutwilapo. Nga cakuti ulucelo umume wabafye pa mpapa peka, elyo ulubansa lonse lwaba ulwauma, awe lyena ndi nokwishiba ukuti uli nokupususha Israeli ukupitila mu maboko yandi pamo ngefyo we mwine usosele.” 38Kanshi ifi fine, efyo cali. Ubushiku bwakonkelepo ulucelocelo Gideoni abuuka, atampile ukulakama impapa, no kulakamina umume mu nsupa nayo yaisula.
39Elyo Gideoni atile kuli Lesa, “Wimfulilwa. Lekafye nkwipusheko nakabili. Nsuminisha mbwekeshepo njeshe ukwanshika impapa iyanyukwa pa lubansa. Iyi yena inshita, uleke pa mpapa iyanyukwa peka epo pabe apauma, lelo pa lubansa epo pakumane umume weka weka.” 40Awe Lesa nao, efyo acitile. Pa mpapa iyanyukwa peka epali apauma. Ulubansa lonsefye lwakumene umume weka weka.