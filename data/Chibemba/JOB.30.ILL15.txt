Ifyo Yobo aculile
Yobo
1“Nomba balenseka,
abaice abo nacila ubukalamba,
abantu abo nasuulile bashibo nati,
‘Tabalingile ukuba pamo ne mbwa ishakusunga impaanga shandi.’
2Amaka ya mu maboko yabo tayalemombela nangu cimo,
pantu mu maboko yabo mwalipomponteka.
3Bashelefye imipalapata ku mulandu wa bupina ne cipowe,
balesheta imishila ya mu mpanga
ne nsongwa sha mu fibolya ubushiku.
4Baleya mu mpanga mukusaba amabula ya mu mpanga,
basukile balalya utumpolyo.
5Abanabo balebatamfisha ukutali,
no kulabawela kwati ni mpupu.
6Baleikala mu ncena sha mikonko,
mu ncengo na mu milale ya fimabwe ifikalamba.
7Epakulapundila mu fimpusa kwati ni mpunda,
no kulasunsumana muli nkololo.
8Abantu abalifye ifiwelewele,
pantu na banabo balebatamfya mu calo cabo.
9“Kabili ni aba bene ebanseka mu nyimbo,
ebansangwile nomba icakulalandapo.
10Balimpata kabili balantaluka,
tabatiina nomba no kunsakila amate pa menso.
11Ico bamwene ukuti Lesa nomba nandimuna,
awe nabo nomba elyo banjimine bukali bukali.
12Uluko lwabo lwanjimina ku kulyo,
basunkilisha amakasa yandi,
bapalama uko ndi pakuti bandofye.
13Nabancilikila inshila konse konse pakuti nikwata ukwakubutukila,
balefwaya ukungonaula ukwabula no wakubalesha.
14Baisa ingila nga pa cipunda ce linga icamokoka,
baleisa mukupita mu fitantala no kuwililila ine.
15Ifyakutiina fyanjishila,
ukucindama kwandi kwasendwa nga ku mwela,
ne cisubilo candi icakupusuka capita nge kumbi.
16“Ine nomba ndi mupepi ne mfwa,
inshiku shabulanda nashinsanga.
17Nga bwaila ndeumfwa mu mafupa mulekokota,
ne filekolokota tafilenakako nakalya.
18Cili kwati Lesa nankama mu mukoshi we laya lyandi,
no kunyongotola umukoshi waliko.
19Cili kwati Lesa amfubwile mu matipa,
nsangwike kwati lukungu ne mito.
20Nalilila kuli iwe we Lesa mukulu, nomba taulenjasuka,
naiminina pa cinso cobe, wandoleshafye.
21Naunjalukila bunkalwe bunkalwe,
no kuncusha nganshi ku kuboko kobe ukwamaka.
22Naunjimya no kumposa mu mwela,
nomba ndeshingulukafye muli kankungwe.
23Ninjishiba ukuti alentwalafye ukwakuti nje mfwile,
kulya kwine uko bonse ino nshita abali abamweo bakaya sangwako.
24“Lelo bushe uuli mu bucushi tatambika ukuboko kwakwe?
Bushe mukupelelwa kwakwe takuuta mutuule?
25Bushe kale ine nshalelililako abantu abalecula,
bushe umutima wandi tawalecula ilyo namona umulanda?
26Ilyo nasubila ishuko, ninshi paleisa ububi.
Ilyo nasubila ulubuuto ninshi imfifi yamponena.
27Mu mala yandi mulepota ukwabula ukuleka,
cila bushiku cilecililakofye ku bukali.
28Inkanda yandi naifita lelo te kasuba kalengele iyoo,
nga naiminina mu cilonganino ntendekafye ukulila.
29Bamumbwe ebasangwike bamunyinane,
ne fipululu efisangwike ifinandi.
30Inkanda yandi yalwike iyafiita
kabili ilesunika no kuponena panshi,
na mafupa yandi nayakaba ku bulwele.
31Eico peseese lyandi ndelishapofye inyimbo sha ndoosha,
na mutolilo wandi atununafye imisowa.”