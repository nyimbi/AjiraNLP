Amashiwi ayakulondolola pali ici citabo
Icitabo cakwa kasesema Amosi emwaba amashiwi ayo Yawe Lesa asokolwele kuli Amosi mu fimonwa. Aya mashiwi yaiminina pakusoka abantu palwa mucishacinani uwalecitwa muli ilya inshita ku balanda. Eco afwaishe ukuti kube umulinganya mu bupingushi no bulungami (moneni mu 5:24) pantu ukwabula ifi abantu ba mishobo yonse pamo na Israeli wine ninshi bali nokukandwa nokusendwa nga basha.
Amosi aba ni kasesema umo uo amashiwi yakwe yalembwa bwino nganshi. Afumine mu Yuda, kabili ali mucemi wa mu Tekoa, kabili umulimi wa makunyu. Epo ali mu nshita ilyo Usia ali imfumu ya bena Yuda elyo na Yeroboamu mwana Yoashi ali imfumu ya Israeli pakati ka myaka 793 na 740 ilyo Yesu talafyalwa. Lesa alimwitile no kumufumya kuli uyu mulimo uwabucemi no kumucita kasesema. Afumine mu calo ca Yuda no kuya ikala mu Israeli. Yali ni nshita ilyo baikele mu cibote elyo kwali nokufula kwa bunonshi no bukankala, kabili baikele ukwabula icimfulunganya. Lelo kwali ukutitikishiwa ku balanda kabili abantu balilabile na mukukonka amafunde yakwa Lesa, bakwete ulufyengo no bucenjeshi, babikapo nokupepa utulubi.
Mukuipeelesha no kushipa, asesemene icalo palwa kukandwa no konaulwa kwa calo pamo ne fyuma fyonse, abantu nga tabalapile ku fibi fyabo no kubwelela kuli Lesa. Asokele abantu ukutila nga balenga umulinganya no bulungami fyalakonkoloka nga kamana, limbi kuti Lesa abwesha umutima no kupusushako abo abakashalapo. Mukulekelesha alisesemene icalo palwa kubukululwa nakabili elyo na mapaalo yakwa Lesa ayakabako, ilyo icalo cikakuulwa cipya cipya kuli abo Lesa akabwesha mu calo cabo.
Imilandu yatantama ifi
Ukwitwa kwakwa Amosi 1:1
Ubusesemo bwa kukandwa kwa fyalo ifyapalamana na Israeli 1:2—2:5
Ubusesemo bwakupingulwa no kukandwa kwakwa Israeli 2:6—6:14
Ubusesemo bwa fimonwa fisano 7:1—9:10
Ubusesemo bwa kubukululwa kwakwa Israeli ne paalo lyakwa Lesa 9:11-15