Abantu amakana umwanda umo na makana amakumi yane na yane (144,000) bafwatikwa icishibilo cakwa Lesa pa mpumi
1 Ilyo ifi fyapita, namona bamalaika bane beminine pa matungi yane aya calo. Aba bamalaika balelesha imyela ine ukuti nelyo umo wilapuupa pa calo nangu pali bemba nangu ku muti nelyo umo. 2Elyo namona malaika umbi alefuma ku kabanga, ali ne nshimbi yakwa Lesa wamweo. Uyu malaika abilikisha ne shiwi ilikalamba kuli balya bamalaika bane abo Lesa apeele amaka yakonaula icalo na bemba. 3Abeba ati, “Mwitala onaula icalo, bemba ne miti kano twatala twafwatika icishibilo pa mpumi sha basha bakwa Lesa wesu” 4Elyo naumfwa ukuti impendwa ya bafwatikwe icishibilo bali 144,000. Aba bonse ba mu nko ikumi limo na shibili isha bena Israeli.
5Aba mu luko lwakwa Yuda,
amakana ikumi limo na yabili, 12,000.
Aba mu luko lwakwa Rubeni, 12,000.
Aba mu luko lwakwa Gadi, 12,000
6Aba mu luko lwakwa Asheri, 12,000.
Aba mu luko lwakwa Naftali, 12,000.
Aba mu luko lwakwa Manase, 12,000.
7Aba mu luko lwakwa Simeoni, 12,000.
Aba mu luko lwakwa Levi, 12,000.
Aba mu luko lwakwa Isaka, 12,000.
8Aba mu luko lwakwa Sebuloni, 12,000.
Aba mu luko lwakwa Yosefu, 12,000.
Aba mu luko lwakwa Benjamini, 12,000.
Ibumba ilikalamba ilya bantu ukufuma ku mishobo yonse
9Ilyo ifi fyapita nati ndoleshe, namona ibumba lya bantu ilikalamba ilyo umuntu ashingapenda. Aba bantu bafumine ku mitundu yonse, ku mikowa yonse, ku mishobo yonse, na ku ba ndimi shonse, beminine pantanshi ya cipuna ca Mfumu, pa cinso ca Mwana wa Mpanga. Bafwele imingila iyabuuta nabekata no tuncindu mu minwe. 10Elyo baikatisha amashiwi abati,
“Ipusukilo lyafuma kuli Lesa wesu
uwikele pa cipuna ca Mfumu
na ku Mwana wa Mpanga.”
11Bamalaika bonse ninshi beminine ukushinguluka icipuna ca Mfumu, abakalamba, ne fyamweo fine. Elyo bamalaika abo bafukama, bainamina panshi, balapepa Lesa, 12abati,
“Ameni! Amalumbo, ubucindami, amano, ukutasha, umucinshi, ubulamba na maka fileba kuli Lesa wesu pe na pe! Ameni!”
13Elyo umo pa bakalamba anjipusha ati, “Bushe naubeshiba aba bafwele imingila yabuuta, kabili bushe ni kwi bafumine?” 14Na ine nayasuka nati, “Mwe beshibe nimwe mukwai.”
Anjeba ati, “Aba ebapita mu macushi ayabipa nganshi. Ebasamba imingila yabo mu mulopa wa Mwana wa Mpanga no kuilenga ukubuutisha. 15Kanshi eco beminina pantanshi ya cipuna cakwa Lesa balemutumika ubwaca no bwaila mwitempele lyakwe. Uyu uwikele pa cipuna ca Mfumu apo ali nabo, akulabacingilila. 16Tabakatale abomfwa nsala nangu icilaka nakabili. Kabili tabakatale abacula ku kasuba na ku cipuki. 17Pantu Umwana wa Mpanga uuli pakati ka cipuna ca Mfumu, eukaba kacema wabo. Akalabatwala na ku tumfukumfuku twa menshi yakupeela umweo. Kabili Lesa akafuuta ifilamba fyonse ku menso yabo.”