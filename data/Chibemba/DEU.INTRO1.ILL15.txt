Amashiwi ayakulondolola pali ici citabo
Icitabo ca Mafunde capekanishiwa mu fipande fya mashiwi yalelanda Mose ku bena Israeli mu calo ca Moabu, uko baikele panuma yakwendauka nganshi pa bulendo bwa mu matololo, kabili ilyo bali mupepi nokwingila mu Kenani.
Ifintu fimo ifikankala ifyalembwa muli ici citabo nici, (1) Mose aibukisha ifintu fimo ifikankala ifyacitike panuma ya myaka amakumi yane (40). Apapete abantu ukuti bakaleibukisha ifyo Yawe abatungulwile mu matololo, kabili bakalemubeela no kulamumfwila. (2) Amafunde ikumi. Apa Mose akomaila pefunde lyantanshi, pakuti abantu bakalepepafye Lesa eka. Kabili alondolola na pali yambi amafunde ayakutungulula ubumi bwa bena Israeli nga bafika mu calo Lesa abalaile. (3) Mose acinkula abantu pa mulandu wa cipangano Lesa apangene na bena Israeli. Abeba nokuti bali nokulapituluka mu filayo nokulafikonka. (4) Yoshua apeelwa ubutungulushi panuma ya mfwa yakwa Mose. Ilyo asefya bucishinka bwakwa Lesa, aimba no lwimbo, Mose apaala abena Israeli bonse. Elyo afwila mu Moabu mwine, icalo icabela ku kabanga ka mumana wa Yordani.
Isambililo likalamba lya muli ici citabo lyaba ilyakuti Lesa alipususha no kupaala abasalwa bakwe, abo atemwa, nokuti abantu bakwa Lesa bali nokwibukisha ifi, ukutemwa no kubeela Lesa, pakuti bengaba no bumi ne paalo ilyakubelelela.
Icikomo icikalamba icaba muli ici citabo nici, 6:4-6, mwaba amashiwi ayo Yesu atile yakankala nganshi pa mafunde yonsefye ayatila, “Uletemwa Yawe Lesa obe no mutima obe onse, no mweo obe onse, na maka yobe yonse.”
Imilandu yatantama ifi
Ukufunda kwantanshi 1:1—4:43
Ukufunda kwabubili 4:44—26:19
a. Amafunde ikumi 5:1—10:22
b. Amafunde yakwa Mose, ifikomo no kusokwa 11:1—26:19
Ifyakukonka pakwingila mu Kenani 27:1—28:68
Ukupangana cipya cipya 29:1—30:20
Amashiwi yakwa Mose ayakupelekeshako 31:1—33:29
Imfwa yakwa Mose 34:1-12