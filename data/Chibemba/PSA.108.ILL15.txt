Ulwimbo lwakwa Davidi.
1 We Lesa umutima wandi ulifye uwashipa,
ine nakulakwimbila inyimbo sha malumbo no mutima wandi onse.
2Ima we seese, na iwe we nsango,
ine nalashibusha amacaca.
3We Yawe, ine nakulakulumbanya pakati ka mishobo ya bantu,
ine nakulaimba palwa iwe pakati ka benafyalo.
4Pantu icitemwiko cobe cikulu nganshi ukucila ne myulu,
kabili icishinka cobe cafika na mu makumbi.
5Ube uwasumbulwa ukucila na pa myulu, we Lesa,
no bucindami bobe bukumane isonde lyonse!
6Tupususheko no kutwafwa ku maka ya kuboko kobe ukwa ku kulyo,
epakuti abantu bobe abo watemwisha balubulwe.
7 Lesa nalanda mu cifulo cakwe icamushilo ati,
“Ilyo nkacimfya nkakanya Shekemu,
no kwakanya ishika lya Sukoti.
8Gileadi ena wandi, na Manase nao wine wandi,
Efulemu e cimpompo candi,
Yuda nao wine e nkonto yandi iyabufumu.
9Moabu ena e musambilo wandi,
pali Edomu epo nakulaposa indyato shandi,
na pa calo ca Filisiti epo nkapundila ishiwi lyakucimfya.”
10Nga nani akantwala mu musumba we linga?
Nga uukantungulula ku Edomu nani?
11Bushe teiwe we Lesa watuposa?
Waleka no kulaenda ne fita fyesu!
12Shi wingatwafwilishako ukulwisha abalwani,
pantu amaka yabuntunse ala yafyefye!
13Lesa nga aba ku lubali lwesu ninshi tulecimfya,
kabili akanyantaula na balwani besu.