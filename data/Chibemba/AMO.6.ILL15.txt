Abena Israeli bakakandwa icabipisha
1Mwashama imwe mwe baikala mu Sioni ubwanalale,
na imwe mwe baikalila ku matwi tondolo pa lupili lwa Samaria,
na imwe mwe bacindami,
mwebo babutukilako abantu ba uno mushobo ukalamba uwa bwina Israeli.
2Kabiyeni, muye tamba umusumba wa Kaline,
elyo muye tamba Hamati ulya musumba walulumbi.
Kabinge mutentemuke,
muye tamba na Gati, ulya musumba wa Bafilisiti.
Ifyalo ifyalimo iyo misumba,
bushe efyawamisha ukucila ubufumu bwenu?
Bushe icalo cabo calicila icalo cenu ku bukulu?
3Imwe mwe batalushisha ukutali ubushiku mukakandwa,
elyo ulubali lumo mulapalamika inshita yakwikalilapo ku kalili.
4Mukacimona imwe mwe basendama pa masanshi aya bikwako ameno ya nsofu,
mwe bayolwela apanaka lukutu,
mwe balya abana ba mpaanga ba ku mukuni
na bana ba ŋombe ba kwitanga.
5Imwe mwalitemwa ukushika inyimbo,
nga filya fyalecita imfumu Davidi,
elyo no kulashimba pa maseese.
6Imwe munwa umwangashi inkombo pa,
kabinge musuba na mafuta aya kacena kawamisha,
ukwabula no kulalanguluka palwa konaika kwa calo cakwa Yosefu nakalya.
7Eico imwe nimwe mukabalilapo ukusendwa bunkole,
na maliila ya mu nshikunkulu shenu no kwangala kwenu konse kukapwa.
8Imfumu Yawe nalapa ati,
“Napalifye ine wine ne Yawe, Lesa umwine wa fita,
nalapa ukuti nintendwa icilumba ca bena Yakobo,
kabili nimpata na malinga yabo ayacindama.
Ine nkaleka abalwani bakapoke umusumba wabo,
bakasende na fyonsefye ifyabamo.”
9Mu ŋanda imo nga mukashalamo abaume ikumi limo (10), ala nabo bene bakafwa bonse. 10Umuntu wa mu lupwa lwa bantu abafwile, akalati nga aisa mu ŋanda kukubuula icitumbi ca muntu wakwe uufwile, pakuti aye acoce, elyo akalaipusha onsefye uukabelamamo ati, “Bushe kucili na bambi abali umo?” Uyo muntu uubelememo nga ayasuka ati, “Awe.” Elyo kabili akatila, “Iwe talalafye tondolo. Ala twilalumbula ishina lyakwa Yawe.”
11Apo Yawe napeela icipope,
lyena akabongolola amayanda ayakulu,
no kushonaula ayanono.
12Bushe bakabalwe kuti babutuka ulubilo pa fimabwe?
Bushe abantu kuti balima bemba kuli pulao?
Ngefyo imwe umulinganya muusangwile ubusungu,
imilandu iyalungama imwe muisangwile iyabufi.
13Imwe mulaitakisha pa mulandu wakupoka umushi wa Lo Deba.
Mulasosa amuti, “Twalikwete ubulamba
pakupoka umushi wa Kanaimu ukuti ube uwesu.”
14Yawe, Lesa umwine wa fita, umwine nasosa ati,
“Cisuma, imwe mwe ba ŋanda yakwa Israeli,
ine nalaswa mukutilile ifita fya benafyalo ifyakwisa poka cino calo.
Ee, fikalamuteeka ku kalili,
ukutampila ku Lebo Hamati ukuya shintafye na kwishika lya Araba.”