Ifyo abana abanono bengakwata amano
1We mwana wandi, wilalaba ifyo nkufunda,
lelo mu mutima obe ulesunga amafunde yandi.
2Pantu amafunde yandi yakakulenga ukuti ukakokole pano calo,
ukaba ne myaka iyingi, no kwikala umutende.
3Icitemwiko icishifilwa ne cishinka tefyakulekako iyoo,
Ufikakile mu mukoshi obe,
ufilembe na mu mutima obe.
4 Lyena ukamona ukusekelelwa, kabili uwe shina ilisuma
pa menso yakwa Lesa na ya bantu.
5Uletetekela muli Yawe no mutima obe onse,
kabili wilaesha kulacetekela amano yobe iyoo.
6Na lyonsefye mu nshila yobe uleibukisha Yawe,
nao akalakulanga ifyakucita.
7 Wilaitunga ukuba uwamano,
iwe uletiina Yawe, uletaluka na ku fyabipa.
8Nga walacita ifi, awe ninshi ukakwata ubumi busuma,
kabili na mafupa yobe yakapembuka.
9Cindika Yawe mu fyuma fyobe,
no kulamutuulapo ifisabo fyantanshi fyobe fyonse.
10Elyo ninshi amatala yobe yakulaisula paa no kupala,
ne nsupa shobe shikalaisula paa no mwangashi upya.
11 We mwana wandi, wilasuula ukukalipila kwakwa Yawe,
kabili wilanenuka ilyo akwebaula.
12 Pantu Yawe alakalipila abo ena atemwa,
nga filya fine umufyashi alakalipila mwane uo abekelwamo.
Insansa sha bamano
13Alishuka umuntu uwasanga amano,
umuntu uwailuka mu fintu.
14Pantu amano yalicila pa bunonshi bwa silifa,
kabili yalapeela ifyacindama ukucila golide,
15Amano yaliluma umutengo ukucila tumabwe twa rubi,
tapaba pafyo umuntu engakabila ifingalingana na mano.
16Amano yalalenga umuntu ukukota bwino,
kabili yamulenga abe umukankala no kucindama acindame.
17Amano yalaletela umuntu insansa mu mikalile yakwe,
yamulenga no kwikala mu mutende.
18Amano muti wabumi kuli abo abayekatilila,
kabili balishuka abayakonenamo.
19Ni Yawe ewapanga isonde ku manofye,
no kwikasha imyulu ku kucenjela kwakwe.
20Ku mano yakwe alengele amatenga yalekane,
nokuti amakumbi yaleloka fubefube.
21We mwana wandi, sunga umutima pa mano yasuma na pakwiluka,
wileka fifume ku cinso cobe.
22Fyena fikaba bumi kuli iwe,
kabili icakuyemfya mu mukoshi obe.
23Lyena ukenda mu nshila yobe ukwabula icakutiina,
kabili tawakaipunune ku lukasa lobe iyoo.
24Ilyo waya kukusendama tawakaletiina kantu nelyo kamo,
kabili ukalaisendaminafye ubushiku bonse.
25Wilakwata umwenso wa masanso ayapumikishafye,
nangu ifinkukuma ifipaya ababi.
26Pantu isubilo lyobe likaba muli Yawe,
kabili akasunga na makasa yobe ku fiteyo.
27Wilakaana kupeela icisuma ku balekabila,
ukulingana na papelele amaka yobe.
28Nga ulingilefye ukwafwako umubiyo ilyo line,
iwe wimweba auti, “Awe, tala bwelelamo nkesa kupeela mailo,”
ilintu ninshi naukwata apopene.
29Wilapangila ukucitapo cimo icibi ku mwina mupalamano obe,
uwaikala na iwe mukukutetekela.
30Wilaumanya umuntu uushikwete umulandu nelyo umo,
uushakucita kabi nelyo kamo.
31Wilafimbila umuntu wabuluku,
nangu ukupashanya imicitile yakwe iyili yonse iyoo.
32Pantu Yawe apata uubifya ku mufulo,
lelo abalungami bena e bacibusa bakwe.
33Intipu shakwa Yawe shaba pa ŋanda ya mubi,
lelo apaala icifulo ca mololoke.
34 Abantu abamisuula alabasuula,
lelo abaicefya bena alabakwatila icikuuku.
35Abamano balacindikwa,
lelo ifipumbu fya bantu fyena fikekatwa ne nsoni.