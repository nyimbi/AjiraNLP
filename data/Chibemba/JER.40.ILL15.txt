Yeremia aikala na Gedalia
1Yawe alilandile kuli Yeremia, ilyo Nebusaradani mushika mukalamba wa fita amufumishe mu cifungo ku Rama. Ni ku Rama kwine eko batwele Yeremia, ninshi nakakwa iminyololo pamo na bantu bambi bonse aba mu Yerusalemu, na ba mu calo cine ica Yuda abo balesenda bunkole ku Babiloni. 2Kanshi mushika mukalamba uwa fita epakutwala Yeremia eka lubali lumo, alamweba ati, “Yawe Lesa obe alipangile ukonaula cino calo, 3no kufikilisha nafikilisha ifyo asosele ukuti efyo akacita. Fyonse ifi naficitika, pantu abantu bobe balibifya kuli Yawe, balikaana no kulamubeela. 4Nomba ine nalakukakula iminyololo ku maboko, no kukuleka nalakulekamo pakuti uleyendela we mwine. Nga ulefwaya tuye bonse ku Babiloni, cili kuli iwe, ine nkalakusungafye bwino. Conse nga taulefwaya ukuti tuye bonse ku Babiloni, naco cili kuli iwe. Wamona, icalo cino conse cikalamba, kuti we mwine wasalapo kumo uko utemenwe. Kuti wayafye konse uko we mwine ulefwaya ukuya.”
5Eico lintu Yeremia talapilibuka ukwamba ukuya, Nebusaradani epakumweba ati, “Ale kanshi bwelelamo kuli Gedalia mwana Aikamu, mwishikulu Shafani, uo imfumu ya ku Babiloni yalashike pakuti aleteeka imishi ya muli cino calo ca Yuda, pakuti eo muleikala nankwe pamo pene na bantu bambi, atemwa kuti waya ikala kumbi konse uko we mwine umwene ukuti ekukulingile.” Elyo Nebusaradani apeelako Yeremia ubupe, amupeela ne fyakulya, amulekamo no kumuleka pakuti umwine aleya. 6Yeremia nao epakuya kuli Gedalia mwana Aikamu, eo alaikala nankwe mu Misipa, pamo pene na bantu abashelepo mu calo ca Yuda.
Bapanga ukwipaya Gedalia
7 Ilyo abakalamba bonse aba fita ifya bena Yuda pamo na bashilika babo abasalanganine mu mpanga baumfwile ukuti imfumu ya ku Babiloni naisonta Gedalia mwana Aikamu ukuba umulashi wa calo, uwakuti alesungako na bantu abaume, banamayo na bana abo abashasendelweko muli bunkole ku Babiloni abantu abali abalanda abene bene mu calo, 8lyena ninshi baishile kuli Gedalia ku Misipa. Abaishile bali ni Ishimaeli mwana Netania, na Yoanani mwana Karea, na Seraya mwana Tanumeti, na bamwana Efai umwina Netofa, na Yesania umwina Maakayi pamo na bantu babo. 9Elyo Gedalia mwana Aikamu, mwishikulu Shafani, alapa umulapo wakubalaya, bena pamo na bantu babo, ati, “Napalifye ine, imwe ala mwitiina kucimba ku bena Kaludea. Ikalenifye muno mwine, mulebombela imfumu ya ku Babiloni, ninshi na fyonse fyakulabafye bwino uko muli. 10Ine pano ndi, nakulaikala muno mwine mu Misipa, nakulamusoselako ku bena Kaludea abakulaisa kuno. Lelo imwe mulonganike umwangashi, ifitwalo na mafuta ya miolifa, mwisushe imitondo yenu, muye mwikale na mu misumba iyo mwe bene mwapoka.”
11Abena Yuda bambi bonse abali mu calo ca Moabu, na mu ca Amoni na mu ca Edomu na mu fyalo fimbi, ninshi nabo balyumfwa ukuti imfumu ya ku Babiloni yalisuminisha ukuti abena Yuda bamo bashale nabekala mu calo cabo ica Yuda, nokuti yalisonta na Gedalia mwana Aikamu, mwishikulu Shafani, ukuba umulashi wabo. 12Kanshi abena Yuda aba bonse epakufuma umo basalanganine, babwelela na mu calo cabo ica Yuda. Baisa kuli Gedalia mu Misipa, balalonganya no mwangashi uwingi, ne fitwalo nafyo ifingi.
13Elyo limbi Yoanani mwana Karea pamo ne ntungulushi sha bashilika abasalanganine mu mpanga, baisa kuli Gedalia mu Misipa. 14Balamweba abati, “Bushe iwe nawishiba ukuti Baalisi imfumu ya bena Amoni natuma Ishimaeli mwana Netania kukwisa kwipaya?” Lelo Gedalia mwana Aikamu ena tewakuti asumine nakalya. 15Elyo Yoanani mwana Karea aeba Gedalia mu bumfisolo mu Misipa mwine ati, “Leka nje njipaye Ishimaeli mwana Netania, tapabe nelyo umo uuleishiba uumwipeye. Ngeco twingamulekela ena akwipaye, cinshi? Ici cintu kuti casalanganya abena Yuda bonse abalongana uko uli, kabili na bena Yuda bonse abashalapo muli cino calo, kuti cabaposa mu bwafya.” 16Lelo Gedalia mwana Aikamu, ena ayasuka Yoanani mwana Karea ati, “Wiesha kucita ifyo pantu ifyo ulelanda pali Ishimaeli fyabufifye.”