Ifyakubomfya impongolo ya ku kabanga
1Uyo muntu kabili alintwele ku mpongolo yakunse, lubali lwa ku kabanga ka ncende ye Tempele. Iyo mpongolo yali iyaisalwa, 2elyo Yawe anjeba ati, “Iyi mpongolo yakulashalafye ifi fine iyaisalwa, tayakatale aiisulwa. Tapakengilile muntu nangu umo, pantu epo naingiliile ine ne Yawe Lesa wakwa Israeli. Kanshi ili nokulashalafye iyaisalwa. 3Nomba kateeka ena eka kuti aikalapo no kulya icakulya pa cinso candi. Ena pakwingila na pakufuma ali nokupitilapo mu muputule wa pa mwinshi uwabela lwa ku mpongolo.”
Ifyebo palwakusuminishiwa ukulaingila mwi Tempele
4Uyo muntu kabili alimpishishe pa mpongolo iyabela ku kapinda ka ku kuso, antwala na kwi Tempele lubali lwa pantanshi. Awe na ine nalalolesha, namona ne Tempele lyakwa Yawe likumenefye ubucindami bwakwa Yawe. Na ine epakuwa panshi ubukupeme, 5elyo nao Yawe alanjeba ati, “We mwana wa muntu, teka umutima, kabili uloleshe bwino no kumfwikisha ifyo ndekweba palwa fipope fyonse ifya pe Tempele lyakwa Yawe na mafunde yaliko. Ulemona bwino abafwile ukusuminishiwa ukwingilamo, elyo na bakuleshiwa ukwingila mu ncende yamushilo.
6“Abo bantu aba ŋanda yakwa Israeli abasangu, ubebe ukuti ine ne Mfumu Yawe nshabaleke nakabili balecita ifintu ifyabunani ngefi bacita. 7Balikowesha iŋanda yandi pakulaleka abenafyalo abashasembululwa, abantu abashinakila ine, ebo baleingilamo pa nshita balentuula ifyakulya, amafuta no mulopa. Balyonaula ne cipangano candi ku lwa micitile yabo yonse iyabipisha. 8Mu cifulo cakumombela imilimo yamushilo mu ŋanda yandi, bena basonta abenafyalo ebo balemombela.
9“Kanshi ine ne Mfumu Yawe ndesosa ukuti umwinafyalo onse uushasembululwa umutima no mubili, tewakwesha kulaingila mu ŋanda yandi, nangula abefye umwinafyalo uwaisa ikala na bena Israeli.
10“Abena Levi abansangukile pamo na bena Israeli banabo bambi, kabili abapepeleko no tulubi, nabo bene bali nokukandilwapo. 11Lelo kwena kuti balabomba umulimo wandi mu ŋanda yandi, uwakusunga impongolo, no kulabombamo imilimo imbi. Kuti balaipaya inama isho abantu baleleta pakushoca ilambo, ne shakuleka ilambo ilyakupapatila abantu, kabili bali nokulaba pa ncito iyakubombela abantu. 12Nomba pa mulandu wakuti ebaletungulula aba ŋanda yakwa Israeli amapepo ayakupepa utulubi, emukuti kanshi ebalebatwala kukulabifya, kanshi na ine nalapa ukuti balifye nokukandwa. Efyasosa imfumu Yawe. 13Tabafwile ukulapalama kuli ine nakabili pakumombela umulimo wabo uwa bushimapepo, tabafwile ukulapalama ku mituulo yamushilo iyapeelwa kuli ine, ifintu fyandi ifyaba ifyamushilo icine cine. Bakalaumfwa insoni pa micitile yabo iyabunani. 14Lelo ine nalabasonta ukulatungulula imilimo ya mwi Tempele no kulacita fyonse ifili nokulabombekamo.”
Bashimapepo
15“Nomba, ilyo abena Israeli bambi bansangukile, bashimapepo abena Levi aba mu lupwa lwakwa Sadoki bena balikonkenye ukulamombela bwino mu ŋanda yandi. Kanshi aba bene ebakulamombela, ebakulaisa pa cinso candi kukulantuula amafuta ya malambo no mulopa wayako. Efyasosa imfumu Yawe. 16Bena bekafye ebakulaingila mu ŋanda yandi, no kulabomba petebulo lyandi mukumpyungila no kulatungulula amapepo mu ŋanda yandi. 17Ilyo bakalaingilila pa mpongolo pakuya mu lubansa lwa mwilinga lyamukati umwaba iŋanda yandi, bali nokulafwala insalu ishatelela. Tabali nakulafwala nsalu sha masako ya mpaanga pa nshita balebomba umulimo mu lubansa lwa mwilinga lyamukati, atemwa mukati ke Tempele. 18Bakalapomba insalu ishatelela ku mitwe yabo, no kufwala bakaputula abamukati aba nsalu ishatelela. Tabafwile ukufwala icili conse icikabalenga ukupiba ilibe. 19Pakufumina ku bantu abali mu lubansa lwa mwilinga lyakunse, bali nokulatala bafuula ifyakufwala ifyo bali balebombelamo umulimo mu ŋanda yandi, no kufisha mu miputule iyamushilo. Bali nokulafwala insalu shimbi, epakuti insalu shabo ishamushilo tashisangulwile abantu ababakumya.
20“Bashimapepo tabali nakulabeya ulukuso, nangu ukulaleka imishishi yabo ilelepesha. Pa kubeya bali nokulaipifyakofye ukulingana ne cipimo icilingile. 21Bashimapepo tabali nakulanwa umwangashi ilyo baleingila mu lubansa lwa mwilinga lyamukati. 22Bashimapepo tabali nakulaupa mukamfwilwa nangu umwanakashi uo balekana na wiba. Bali nokulaupafye umukashana umwina Israeli uushatala akuma ku mwaume, nangu ukuupa namfwilwa uwali muka shimapepo.
23“Bashimapepo bali nokulafunda abantu pakuti abantu baleishiba ifintu ifyamushilo ne fishili fyamushilo, na pakuti baleishiba ifikowesha abantu ne fishibakowesha. 24Nga kwalabuka ifikansa, ni bashimapepo ebali nokulaputula umulandu, na pakuputula baleuputula ukulingana na mafunde yandi. Bashimapepo bali nokulacindika inshikunkulu shonse ishakumpepamo, ukulingana ne fipope fyandi na mafunde yandi, kabili bali nokulasunga Amasabata yandi ayamushilo.
25“Bashimapepo bekalakumya citumbi ca muntu, pantu kuti balaikowesha, kanofye ninshi nga citumbi cakwa wishi nangu nyina, atemwa ica mwana wabo umwaume nangu mwanakashi, atemwa ica bamunyinabo nangu ica bankashi yabo abashaupwa, lyena kuti baikowesha. 26Nga umo aikowesha mu nshila iyi, ali nokusangululwa. Nga apwa ukusangululwa, pali nokupita inshiku cine lubali, 27elyo ninshi aye mu lubansa lwa mwilinga lyamukati umwaba iŋanda yandi. Atuule no mutuulo wakwe uwakwelelwa pa bubifi, awe ninshi lyena kuti alabomba imilimo nakabili mu ŋanda yandi.
28“Pa bena Israeli ni bashimapepofye beka ebashalekwatako impanga iyakuba icikwatwa cabo. Ne cikwatwa cabo nine winefye ne Lesa. Belapeelwako icuma icakuti baleikwatila, ne mwine wine nine nakulaba icuma cabo icakuti baleikwatila. 29Imituulo ya cabunga, ne mituulo iyakwelelwa pa bubifi, ne mituulo iyakufuta pa bubifi eyakulaba ifyakulya fya bashimapepo, kabili ebali nokulabuula ifintu fyonse ifyo abantu bakulampatwila mu calo ca Israeli. 30Bashimapepo ebakulabuula ifisabo fyonse ifyakubalilapo ifyawamisha, ne fintu fyonse ifyakulatuulwa kuli ine. Bali nokulapeelako bashimapepo ubunga ubwapeleka ubwakubalilapo, epakuti ipaalo lyandi lileba mu mayanda yabo. 31Bashimapepo belalyako cuni icaifwila, nangufye inama iyaifwila, atemwa iyaipaiwa ne nama inankwe.