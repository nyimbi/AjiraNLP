Umulumbe wakwa katanda wa mbuto
(Mako 4:1-9; Luka 8:4-8)
1Ubushiku ubo bwine, Yesu ati afume mu ŋanda, aya ikala pa lulamba lwa bemba. 2Elyo amabumba ayakalamba yaisa longana yamushinguluka. Eico pa mulandu wa mabumba, aingila mu bwato, emo aikala. Abantu bena bashala nabeminina pa lulamba. 3Elyo alabeba ifintu ifingi mu milumbe ati,
“Katanda wa mbuto umo aile kukutanda. 4Cilya aletanda, imbuto shimo shaponena mumbali ya nshila, ne fyuni fyaisa shikompaula. 5Shimbi shaponena mu mushili wa nsakalabwe, umushali mushili wingi. Awe bwangu bwangu shamena, ico pashali mushili uwingi. 6Ilyo akasuba kabalika, shabonsa, shauma no kuma, ico shishali na mishila ine ine. 7Shimbi shaponena mu myunga, ne myunga yati ikule, yashitabilila, shatusa. 8Shimbi shena shaponena mu mushili usuma, shatwale fisabo. Shimo shatwala inseke umwanda umo (100), shimbi amakumi mutanda (60), shimbi amakumi yatatu (30). 9Uuli na matwi yakumfwa naomfwe!”
Umwalola imilumbe
(Mako 4:10-12; Luka 8:9-10)
10Elyo abasambi baisa kuli Yesu balamwipusha abati, “Ngeco mulelandila ku bantu mu milumbe cinshi?” 11Nao abasuka ati, “Imwe mwalipeelwa ukwishiba inkaama sha Bufumu bwa mu mulu, nomba bena nakalya. 12Pantu uwakwata akapeelelwapo na fimbi, elyo akakwata ifingi. Lelo uushakwata, bakamupoka noto akwata. 13E mulandu wine ndebalandila mu milumbe, pantu balalolesha lelo tabamona, balomfwa lelo tabatesha nelyo kwiluka tabeluka. 14Kanshi ni kuli aba bantu fyafikilishiwa ifyo kasesema Esaya aseseme ati,
“‘Ukumfwa mwakulaumfwa
lelo tamwaleiluka.
Ukulolesha mwakulalolesha,
lelo tamwalemona.
15Pantu imitima ya aba bantu yalikutwa.
Na matwi yabo tayomfwa bwino,
balishibatika na menso yabo.
Epali baimwena na menso yabo,
bayumfwila na matwi yabo,
bailuka na mu mitima yabo,
kabili bapilibukila kuli ine,
na ine nabondapa.’
16“Nomba imwe, amenso yenu yalishuka pantu yalamona, na matwi yenu pantu yalomfwa! 17Ndemweba icine cine nati, bakasesema abengi na bantu abololoke abengi balefwaisha ukumona ifyo imwe mulemona, lelo tabafimwene nakalya. Balefwaisha ukumfwa ifyo imwe muleumfwa, lelo tabafyumfwile nakalya.
Yesu alondolola umulumbe wakwa katanda wa mbuto
(Mako 4:13-20; Luka 8:11-15)
18“Kanshi imwe umfweni umwalola umulumbe wakwa katanda wa mbuto. 19Imbuto ishaponene mumbali ya nshila, e muntu onse uumfwa ishiwi lya Bufumu bwakwa Lesa, nomba tomfwile umo lilolele. Awe na Ciwa aisa senda icatandilwe mu mutima wakwe. 20Elyo ne shaponene mu mushili wa nsakalabwe, e muntu uumfwa ishiwi, apopene alipokelela ne nsansa. 21Nomba lyaikalamofye akashita kanono, ico lyafilwa ukwanda imishila. Kanshi ilyo paisa ubwafya nangu amacushi pa mulandu we shiwi, awe bwangu bwangu anenuka. 22Ishaponene mu myunga, e muntu uumfwa ishiwi, nomba isakamika lya fya pano calo, no mukonkelelo wa fyuma, fyatusha ishiwi lyafilwa no kutwala ifitwalo. 23Lelo ishaponene mu mushili usuma, e muntu uumfwa ishiwi, ailuka no kwiluka. Epakutwala ifisabo apa umwanda umo (100), pambi amakumi mutanda (60) na pambi amakumi yatatu (30).”
Umulumbe wa mankumba mu ŋanu
24Yesu kabili abomina umulumbe na umbi ati, “Ubufumu bwa mu mulu kuti twabupalanya ku muntu uwatandile imbuto shisuma mwibala lyakwe. 25Awe kuti cilya abantu bonse bali mu tulo, umulwani wakwe aisa, atandamo amankumba mu ŋanu, aya no kuya. 26Cilya imisonga yamena, yapakula no kupakula, elyo amankumba yamoneka. 27Elyo abasha ba mwine ibala baisa uko ali, bamweba abati, ‘Mukwai bushe te mbuto shisuma mwatandile mwibala lyenu? Nga kanshi amankumba yafuma kwi?’ 28Nao abasuka ati, ‘Ala mulwani ewacita ici.’ Abasha nabo abati, ‘Bushe mulefwaya ukuti tuye finukaulamo?’ 29Nao abasuka ati, ‘Awe iyoo, epali mukunukaula amankumba, mwanukwila kumo ne ŋanu. 30Lekeni filekulila pamo mpaka ne nshita yakuseepa. Elyo pa nshita yakuseepa, nkeba abakuseepa nati, taleni longanyeni amankumba, muyakake mu myanshi, muyoce. Elyo mulonganye iŋanu, mushitutile mu butala bwandi.’ ”
Umulumbe wa lubuto lwa lubanga
(Mako 4:30-32; Luka 13:18-19)
31Kabili Yesu abomina umulumbe na umbi ati, “Ubufumu bwa mu mulu bwaba nga kalubuto ka lubanga, ako umuntu abuula, akabyala mwibala lyakwe. 32Ekacepesha pa mbuto shonse, nomba ilyo kakula, kalacila pa fimpusa fyonse. Kabafye umuti, uwakuti ne fyuni fyaisa mukwikala mu misambo yauko.”
Umulumbe wa ntutumushi
(Luka 13:20-21)
33Yesu abomina umulumbe na umbi ati, “Ubufumu bwa mu mulu bwaba nge ntutumushi iyo umwanakashi abuula, akasawila mu fipimo fitatu ifya bunga, mpaka umufuba watutumuka.”
Ico Yesu alandila mu milumbe
(Mako 4:33-34)
34Fyonse ifi Yesu alelandila mu milumbe ku mabumba. Na mu cacine talelanda nangu cimo, kanofye mu milumbe. 35Kanshi epakufikilisha ifyasosele kasesema ati,
“Nkalamulandila mu milumbe.
Nakulamweba ne fintu ifyafisama
ukufumafye apo isonde lyatendekele.”
Yesu ailula umulumbe wa mankumba
36Elyo Yesu ashile amabumba, aile na mu ŋanda. Awe abasambi bakwe baisa balamweba abati, “Twilwileko umulumbe wa mankumba mwibala.” 37Yesu abasuka ati, “Katanda wa mbuto shisuma, Mwana wa muntu. 38Ibala, lisonde line, ne mbuto shisuma, e bana ba Bufumu. Elyo amankumba, e bana bakwa Ciwa. 39No mulwani uwatandile amankumba ni Ciwa. Inshita yakuseepa nayo, ni pa kupwa kwa calo. Elyo bakaseepa nabo ni bamalaika. 40Kanshi nga filya banukaula amankumba, bayalonganya no kuyoca, efyo fine cikaba na pa kupwa kwa calo. 41Umwana wa muntu akatuma bamalaika bakwe, abakwisa fumya mu Bufumu bwakwe abalenga abanabo ukubifya ne mpulumushi shonse. 42Bakabaposa mwilungu lya mulilo, emukaba imisowa no kusumanya ameno. 43Elyo abakaele bakalabengeshima nga kasuba mu Bufumu bwakwa Shibo. Uuli na matwi yakumfwa naomfwe!
Umulumbe wa cuma icafiswa
44“Ubufumu bwa mu mulu bwaba nge cuma bafisa mwibala. Ilyo umuntu acitulila, acifisa nakabili. Elyo aya nasansamuka nganshi, ashitisha na fyonse ifyo akwata, ashita neli ibala.
Umulumbe wa bulungu bwamutengo
45“Nakabili Ubufumu bwa mu mulu bwaba ngo muntu uwamakwebo uulefwaya ubulungu bwamutengo ubwayemba. 46Nomba ati amone ubwamutengo nganshi, ayashitisha fyonse ifyo akwata, aisa shita nobu bulungu.
Umulumbe wa mukwau
47“Kabili Ubufumu bwa mu mulu bwapala ku mukwau uo baposa muli bemba, waikata isabi ilya misango na misango. 48Kuti cilya waisulamo isabi, abalondo baukulila ku mulundu. Elyo baikala balasala. Ilisuma balabika mu miseke, ilibi lyena balaposa. 49Efyo cikaba na pa kupwa kwa calo. Bamalaika bakesa patulula ababi ukubafumya ku bantu abololoke. 50Ababi bakabaposa mwilungu lya mulilo, emukaba imisowa no kusumanya ameno.”
51Elyo Yesu abepusha ati, “Bushe mwafitesha fyonse ifi?” Nabo bamwasuka abati, “Ee.” 52Yesu elyo abeba ati, “Kanshi kafundisha wamafunde onse uwaba umusambi wa Bufumu bwa mu mulu, aba ngo mwine ŋanda, uufumya mu cipao cakwe ifipya ne fikote.”
Bakaana ukusumina Yesu ku Nasaleti
(Mako 6:1-6; Luka 4:16-30)
53Ilyo Yesu apwile ukubomina iyi milumbe, alifumineko. 54Cilya afika ku musumba kumwabo, alafunda mu sinagoga. Abantu bena balapapa abati, “Nga aya mano, na aya maka yakucita ifipeshamano, uyu muntu afumya kwi? 55Bushe uyu tali mwana kabasa wa mbao? Na nyina nao, bushe teuyu batila Maria? Elyo bamunyina, bushe te Yakobo na Yosefu na Simoni na Yuda? 56Bankashi yakwe bushe teaba bonse twikala nabo? Nga kanshi uyu muntu ni kwi afumya ifi fyonse?” 57Awe cabansha no kumusumina. Yesu wena abeba ati, “Kasesema kumbi balamucindika, kanofye ku ba mu calo cakwe, na ku ba mu ŋanda yakwe.” 58Awe tacitileko ifipeshamano ifingi, pantu tabali na cisumino.