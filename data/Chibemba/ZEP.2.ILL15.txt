Fwayeni Yawe mukulapila
1Longaneni pamo, longaneni pamo,
mwe mushobo uwabula insoni mwe,
2ilyo inshita iyapimwa tailafika,
kabili ilyo bulya bushiku tabulamululula nge misungu,
ne cipyu icikali icakwa Yawe tacilamuponena,
ilyo ubushiku bwakwa Yawe ubwabukali tabulamufikila.
3Fwayeni Yawe imwe bonse mwe baicefya pano calo,
mwe bacita ifyo akonkomesha.
Fwayeni ubulungami, fwayeni ukuicefya,
nakalimo lyena kuti mwamona umwakuuba
pa bushiku bwa cipyu cakwa Yawe.
Abafilisiti bakashama
4 Mu Gaza tamwakashale umuntu nangu umo,
kabili Ashikeloni akashala icibolya.
Bakatamfyamo abena Ashidodi ilyo akasuba kafika pakati ka mutwe.
Ekironi nao akanukulwa.
5Mwashama imwe mwe bekala mu lulamba lwa bemba,
yangu mwe bena Kereti.
Ishiwi lyakwa Yawe nalimwimina imwe,
yangu we Kenani, icalo ca Bafilisiti.
“Ine nkakonaula,
kabili tamwakashale nelyo umo.”
6Icalo ca mu lulamba lwa bemba,
umo abena Kereti bekala,
cikasanguka impanga ya bakacema
na macinka ya mpaanga shabo.
7Cikaba cuma ca bakashalapo aba mu ŋanda yakwa Yuda.
Kulya eko bakasanga umulemfwe umwakucemena,
icungulo bakasendama mu mayanda ya ku Ashikeloni.
Pantu Yawe Lesa wabo akabasakamana,
no kubabwesesha ishuko lyabo.
Ishamo lyakwa Moabu na Amoni
8 Nalyumfwa insele shakwa Moabu,
kabili no kuseka kwa bena Amoni.
Abo abaletuka abantu bandi,
no kulaitakisha mu calo cabo.
9 “Eico, napalifye ine ne Mumi,”
efyasosa Yawe umwine wa fita, Lesa wa bena Israeli ati,
“Cine cine Moabu akaba nga Sodoma,
abena Amoni nabo bakaba nga Gomora,
incende ya bakaenya no mwina wa mucele
na matololo umuyayaya.
Abantu bandi abakashalapo ebakabatapa,
na bakapusuka mu mushobo wandi ebakapyana icalo cabo.”
10Aya e malipilo ya cilumba cabo,
pantu baletukana no kuseka abantu bakwa Yawe umwine wa fita.
11Yawe akaba uwakutiinya
ilyo akonaula imilungu yonse iyaba pano isonde.
Imishobo ya mu fyalo fyonse ikamupepa,
umuntu onse mu calo cakwe.
Kushi ashama
12 Na imwe mwe bena Kushi,
ulupanga lwandi elukamwipaya.
Asiria ashama
13 Yawe akatambalika ukuboko kwakwe lwa ku kapinda ka ku kuso pakonaula Asiria,
akasha Ninife icibolya ceka ceka icauma ndi nga matololo.
14Imikuni ya mpaanga, imbushi ne ŋombe efikalalalamo
ne fibumbwa fya misango yonse.
Imikanga ne nkoba fikekala mu fituntu fya nceshi,
ifipululu fikalalila mu nsolokoto,
na bamwankole pa matabo ya minshi,
pantu imbao sha keda shikapanguluka.
15Uyu musumba uwaleikalila umutelelwe,
uwaletila mu mutima wauko auti,
“Ala ine nine winefye takwaba na umbi.”
Yangu ifyo wasanguka icibolya,
icifulo ca nama sha mpanga.
Bonse abapitapo balaikumuna no kupukanya imitwe.