1Caba ngo bunga bwa mfula mu nshita ya lusuba,
nangu nge mfula pa nshita yakuseepa,
efyaba no kulumbanya icipuba, ala kuicushafye.
2Ifitipu filafilwa ukulya umuntu uwakaele,
fipita nga kancelelya akalepupuka,
nangu ukufoka nga kamimbi.
3Icikoti calinga ukupindulwilako kabalwe,
no mukobelo wa mu kanwa ewakupindulwilako punda,
elyo no bwembya ukusalapwilako ifipuba.
4Wilaasuka icipuba umwabela ubupuba bwaciko,
epali wapalana naco.
5Uleasuka icipuba umwabela bupuba bwaciko,
elyo cingeluka ukuti tacaba na mano.
6Uutuma inkombe iyabula mano alaifyenga umwine,
cimo no kuiputula ulukasa we mwine, no kuiletela insoni.
7Ipinda mu kanwa ka fipuba,
lyaba ngo kulu kwa cilema ukulelebelafye.
8Ukupeela icipuba ubucindami,
cimo cinefye no kukakilila ilibwe mwilekeni.
9Filya fyaba umunga mu minwe yakwa cakolwa,
efyaba ipinda ilifuma mu kanwa ka cipuba.
10Uwaingisha icipuba nangu uleipitilafye incito,
ninshi aba ngo muntu uulelasa lasa ne mifwi abantu abaleipitilafye.
11Icipuba cilabwekeshapo ukucita icabutumpe cimo cine,
caba nge mbwa iyibwelela ku malushi yaciluka.
12Nga wamona uuitunga ukuba uwamano,
icipuba kuti wacisubila ukumucila kukwiluka.
13Umunaŋani atila, “Muli inkalamo mu musebo,
na pa lubansa pali iciswango icilepitana.”
14Nga filya fine iciibi cipilibuka mu fyela umo bacikwika,
efintu no munaŋani aselebuka pa musengele wakwe.
15Umunaŋani limo abomfya ubulamu icakuti nga atumpika iminwe mu mbale,
afilwa no kutwala icakulya pa kanwa kakwe.
16Umunaŋani alaitunga ukuba uwacenjela,
ukucila na pa bantu cine lubali abakampuka ukwasuka ifyamano.
17Ukuitumpika mu fikansa ushishibe napo fitampile,
cimo cine no kutinta imbwa ku matwi iileipitilafye.
18Nge shilu ililefwinta ifishishi fya mulilo,
atemwa imifwi iyabulembe,
19efyaba no muntu uubepa umunankwe ati,
“Iyoo mune nali ndesekafye.”
20Ukwabula inkuni umulilo ulashima,
ukushili bukwakwa ulubuli takuba.
21Ifyaba amafito pa musolilo, ne nkuni pa mulilo,
efyo no muntu walubuli aba, nao asongela ulubuli.
22Amashiwi yabukwakwa yalowa ngo twakusasula,
yatentemukila munda mukati.
23Ukutasha kwa pa kanwafye ilintu umutima uli uubi,
cimo cine no kushingwila ifyabengeshima ku mutondo we loba lyafyefye.
24Umuntu walupato talanga lupato pakusembeleka umubiye,
lelo mukati ka mutima wakwe emo afisa ububi.
25Nangu asosa amashiwi yakusembeleka,
wilasumina pantu mu mutima wakwe mwaba impatilafye sheka sheka.
26Limbi kuti afisa impatila,
nomba ububi bwakwe bukasokoloka mu lukuta.
27Uwimba ubucinga no kuwila euwilamo,
abantu abakunkulusha amabwe no kufwanta ebo yafwanta.
28Ululimi lwabufi lwapata abo lufyenga.
Ala umuntu mwilikandimi ni nkomi ya bantu.