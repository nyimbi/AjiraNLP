Yawe eusunga fyonse
1Abantu balapanga ifyakucita mu mutima,
lelo ishiwi lyakusuminisha lifuma ku kanwa kakwa Yawe.
2Fyonse ifyo umuntu acita mu mano yakwe amona ukuti nafilolamo,
lelo Yawe ena apima ifili mu mutima wa muntu.
3Ulelekela Yawe fyonse ifyo ulecita,
na mapange yobe yakafikilishiwa.
4Conse ico Yawe abumba alicikwatila ico acibumbile,
na bacita ifyabubifi alibapekanishisha ubushiku bwakulimunwa.
5Yawe alipatisha bonse abamitima yacilumba,
cine cinefye wishibe ici, aba bantu bakakandwa.
6Ukupitila mu kutemwa na bucishinka ifyabubifi filafutilwa,
no kupitila mukuba na katiina kuli Yawe umuntu alaitalusha ku fibi.
7Yawe nga amona imyendele ya muntu yamusansamusha,
kuti alenga na balwani bakwe bonse ukwaluka bacibusa bakwe.
8Ukukwata utunono mu bololoke kwawamapo,
ukucila ukunonka ifyuma ifingi mu lufyengo.
9Mu mutima umuntu alapekanya ifyakucita,
lelo Yawe eutantika ifyo ali nokucita.
10Kateeka wa bantu alalanda na maka yakwa Lesa,
eco alalungika ilyo alepingula imilandu.
11Yawe afwaya ifyakupiminako fileba ifyalungama,
ewapangile na mabwe yakupiminako aya muli tumba.
12Camuselu ku shamfumu ukucita ifyabubifi,
pantu ubololoke ebukosha ubuteko.
13Bashamfumu batemwa abalanda ifishinka,
no kusekelela abafumacumi.
14Imfumu nga yafulwa cilanga ukuti palefwa umo,
lelo umuntu uwamano kuti aitalalikako umutima.
15Pa cinso ca mfumu nga payanguka, palangilila ukuti pali ubumi,
no kusansamuka kwaiko kwaba nge mfula ya mu cilala.
16Ala caliwamishapo ukukwata amano ukucila golide,
ukusalapo ukwishiba ifintu ukucila silifa.
17Abantu abakaele balataluka ku fibi,
uupima umwakwendela asunga ubumi bwakwe.
18Icilumba ecitangilila ukonaika,
na mataki eyawisha umuntu.
19Cawamishapo ukuicefya mu mupashi pamo na balanda,
ukucila ukwakana ifitapwa na bacilumba.
20Umuntu uumfwa ifyo alefundwa alamona ifisuma,
kabili alipaalwa uucetekela muli Yawe.
21Uwaba no mutima wamano etwa uwailuka,
kabili imilandile yamutembo yafwa ukufunda.
22Amano yakwiluka, e ntulo yabumi ku bayashukila,
lelo ubupuba bwa fipuba ebulenga filekandilwapo.
23Umutima wa muntu wamano ulenga ukucenjela mu misosele yakwe,
kabili ne milomo yakwe ikoselesha ukufunda.
24Amashiwi yamutembo yaba ngo luto lwa buci,
yalowa na mu kanwa, kabili yaposha na mu mafupa ya muntu.
25 Kwaliba inshila iyimoneka kwati eisuma ku muntu,
nomba pakulekelesha itwala ku mfwa.
26Insala ni ndiminwa, ala tempulilwa iyoo,
e mulandu wine umulimi akosela ukulima.
27Icinangwa ca muntu citeya ifyakucusha bambi,
na mashiwi yakwe yaba ngo mulilo uoca.
28Abantu babi balasongelekanya ulubuli,
bacita umulomo no konawila abantu bucibusa.
29Umuntu umunkalwe asembeleka umunankwe,
kabili amulanga ne mibeele iyishalolamo.
30Umuntu uushinisha umunankwe, ninshi aletontonkanyapo icibi cimo,
no unyonga imilomo untu acita icabipa.
31Ukumena imfwi ecilongwe ca mucinshi,
ala cilambu ca bumi ubusuma ubwabololoke.
32Ukuba uushifulwa bwangu cawamishapo ukucila ubulamba bwa mpalume ya bulwi,
uuinasha umwine awamapo ukucila uupoka umusumba.
33Bapendwila mu ceni pali tumba uo bashimapepo bafwala,
lelo Yawe eupingula uko icipendwilo cilewila.