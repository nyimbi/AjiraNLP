Hosea aebelapo abena Israeli ifyo bakakandwa
1Mwe bena Israeli mwilasekelela.
Mwilaanga pamo nge mishobo ya benafyalo,
pantu tamwaba abacishinka kuli Lesa wenu,
kabili namutemwa na malipilo yabucilende mu fipulilo fyonse ifya ŋanu.
2Icipulilo ne cakukaminamo umwangashi tafyakabaliishe,
no mwangashi upya ukababula.
3Abena Efulemu bakaleka ukulaikala muli cino calo cakwa Yawe,
bakabwelela ku calo ca Egupto,
bakaya mukulalya ifyakulya ifyakowela mu calo ca Asiria.
4Bakaleka ukutuula imituulo ya mwangashi kuli Yawe,
kabili na malambo yabo tayakamusekeshe.
Icakulya ico bakalalyako cikaba
nga filya fine icakulya ca pa malilo ciba.
Icakulya cabo bakalacililafye insala,
tabakalebuulapo icakuya tuula mu ŋanda yakwa Lesa.
5Bushe finshi mukalacita pa nshikunkulu shenu ishasontwa,
na pa nshiku shakucindika Yawe?
6Ilyo icinkunka cikesa, bakapashika.
Abena Egupto ebakabalonganya,
abena Memfisi ebakabashiika.
Ifyuma fyabo ifya silifa fikasapilwa,
na pa matenti yabo pakamena ifyani ne myunga.
7 Ala inshita yakubakandilapo naifika,
inshita yakulinganya pafyo bacita nayo naifika.
Nga cacitika, elyo mwe bena Israeli mukeshiba,
pantu ububifi bwenu nabufulisha,
no kutalama nakukulisha.
Imwe mumona kasesema icipuba ca muntu,
mumona nokuti umuntu uwakwata Umupashi wakwa Lesa lishilufye.
8Kasesema e malonda wa bena Efulemu,
abantu bakwa Lesa wandi.
Nomba konsefye uko apitila,
balemuteya iciteyo.
Muno mwine mu calo cakwa Lesa,
emo abantu bapata kasesema.
9Abantu balifye cimbi cimbi ku bubi,
balifye nga filya cali mu nshiku sha ba mu Gibea.
Lesa akebukisha ifyabupulumushi fyabo,
no kubakandila pa fyabubifi fyabo.
Ukubifya kwa bena Israeli ekubaletelela
10 Ilyo nasangile abena Israeli
cali kwati nasangile apali imyangashi mu matololo.
Ilyo nasangile ifikolwe fyenu
cali kwati namona ifitwalo fyantanshi ku mukunyu mu mwaka wantanshi wauko.
Nomba ilyo bafikile ku Baali Peori,
bena balitampile ukulapepa Baali,
bwangu bwangu babipabipafye ngo tulubi twine uto batemenwa.
11Ukucindama kwakwa Efulemu kukapupuka nge cuni icapupuka no kuya,
tabakalefyala abana nakabili iyoo,
abakashi babo bakaleka ukuba pabukulu,
tabakaleimita nakalya.
12Nangu nga cakuti balafyalapo abana,
abo bana nkalabepaya,
nshakaleshapo nelyo umo uwakuti akalekula.
Ilyo ine nkabafutatila, ala bakashama icine cine.
13Abana bakwa Efulemu ifyo mwene baletwalwa mukusantaulwa,
Efulemu euli nokusenda abana bakwe abaume mukuyabepaya.
14Ubapeele we Yawe,
nomba ni finshi walabapeela?
Ubapeelefye amafumo ayashifyala,
na mabele ayauma ayashonsha.
Yawe apingula abena Israeli
15Yawe alisosele ati,
“Ububi bonse ubwa bena Israeli, bwatampile ku Giligali,
eko na ine natampile ukubapata.
Ine nkabafulumunamo mu ŋanda yandi
pa mulandu wa micitile yabo ibi.
Nshakabatemwe nakabili iyoo,
intungulushi shabo shonse shalinsangukila.
16Abena Efulemu bali ngo muti uwalokota uo imishila yauko yumine,
uulefilwa no kulatwala ifitwalo.
Nga cakuti balafyala abana,
ine abo bana batemwisha nkalabepaya.”
Hosea alanda palwa bena Israeli
17Lesa uo ine mombela akatamfya abantu bakwe,
pantu bena balikaana ukulamumfwa.
Bakalalulumbafye mu mishobo ya benafyalo.