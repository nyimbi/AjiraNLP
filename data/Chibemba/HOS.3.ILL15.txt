Hosea abwesha umukashi wakwe
1Yawe asosele kuli ine ati, “Kabiye nakabili, uye utemwe umwanakashi uwatemwikwa no mwaume umbi kabili uucili alecita ubupulumushi. Iwe ulemutemwafye ngefi fine na ine ne Yawe ncili ndetemwa abena Israeli, nangu kwena batwala amano yabo ku milungu iyo batemwa ukulatuula ifimamantwa fya fitwalo fya myangashi.”
2Kanshi na ine epakulipila indalama amashekeli ya silifa ikumi limo na shisano (15) pakumushita, nalundapo na matepe amakumi yane (40) aya bale. 3No kumweba namweba nati, “Iwe nomba wakulaikala na ine inshiku ishingi, kabili tecakwesha ukulacita ubupulumushi, nangu ukukwata umwaume wa pambali, na ine efyo nkaba kuli iwe” 4Pantu abena Israeli bali nokwikala inshiku ishingi ukwabula imfumu nangu kateeka, ukwabula ukutuulapo amalambo nangu ukukuula inceshi shakupepelapo, nangu icakufwala ca bashimapepo ica efodi nangufye ukukwata utulubi utwakupendwilako. 5Lelo kwena panuma, elyo abana bakwa Israeli bakabwela kuli Yawe Lesa wabo, na kuli Davidi imfumu yabo. Lyena bakalakwatila Yawe akatiina, no kulashukila ifyabupe fyakwe ifisuma mu nshiku shakupelekesha.