Ulwakwa Davidi.
1We mfumu Yawe ni kuli iwe nalosha umutima.
2Niwe nacetekela we Lesa wandi.
Wileka nengwe insoni,
nelyo ukuleka abalwani bandi ukuncimfya.
3Cinefye bonse abasubila muli iwe tauleka balengwe nsoni,
lelo uleka abakutalamina ebo balengwe nsoni.
4We Yawe ulemfunda inshila shobe,
unange ifyo ufwaya.
5Ulentungulula no kunsambilisha icishinka cobe,
pantu niwe Lesa Umupusushi wandi,
kabili niwe subilo lyandi akasuba konse.
6Ibukisha we Yawe ubwingi bwa luse lobe ne cikuku cobe,
pantu ifi fyabako ukufuma ku kale.
7Wilaibukisha ifyabubifi fyandi ifya mu bulumendo,
pamo na bucintomfwa bwandi,
lelo unjibukishe umwabela ukutemwa kobe ukushipwa,
pantu uli musuma, we Yawe.
8Yawe musuma kabili alilungama,
eico afundisha na babifi inshila iyisuma iyakwendamo.
9Alatungulula abaicefya mu fyalungama
no kubafundisha ifyo afwaya.
10Inshila shonse ishakwa Yawe shaluse ne cishinka
ku basunga icipangano ne fipope fyakwe.
11Pa mulandu we shina lyobe we Yawe,
njelela ku fya bubifi bwandi nelyo fyabipisha muno.
12Bushe nani umuntu uutiina Yawe?
Ena akalangwa inshila iyo afwile ukwendamo.
13Akalaikala uwashuka,
na bana bakwe bakapyana icalo.
14Yawe alasokolola inkaama ku bantu abamutiina.
Alasokolola icipangano cakwe kuli bena.
15Amenso yandi lyonse ntonta kuli Yawe,
pantu ewingampokolola ku balwani.
16Pilibukila kuli ine no kunangulukilako,
pantu naikala inkumbabulili kabili ndi mulanda.
17Amacushi ya ku mutima wandi nayafulisha,
mpokololako ukufuma ku fyakushikitika fyandi.
18Mona ubulanda bwandi na fintu ndecululuka,
mbelelako uluse pa mulandu wa fyabubifi fyandi fyonse.
19Mona abalwani bandi fintu bafulisha,
kabili bampata ukucilamo.
20Cingilila umweo wandi no kumpokolola,
wileka nengwe nsoni, pantu mfisama muli iwe.
21Leka bukaele pamo no bulungami fincingilile,
ico isubilo lyandi lyaba muli iwe.
22Pususha Israeli, we Yawe,
ukufuma ku macushi yakwe yonse.