Yesu aposha umuntu uwa cisansa calemana
(Mateo 12:9-14; Luka 6:6-11)
1Yesu nakabili aingile mu sinagoga, mwali no muntu uwa cisansa icalemana. 2Awe balabesha Yesu ukuti bamone nga alemuposha pa bushiku bwe Sabata pakuti bamupeelelepo umulandu. 3Elyo Yesu aeba umuntu uwa cisansa calemana ati, “Ima, iminina apa pakati.” 4Kabili abepusha ati, “Bushe calisuminishiwa ukucita icisuma pa bushiku bwe Sabata nangu ukucita icibi? Ukupususha ubumi nangu ukwipaya?” Lelo bena batalalafye tondolo. 5Elyo alatandanya amenso bukali bukali, camukalipa pa mulandu wakumalala kwa mitima yabo. Epakweba umuntu ati, “Fungulula icisansa cobe.” Awe nao afungulula icisansa cakwe no kuba cabafye bwino. 6Apopene Abafalise bafumamo, baya mukumfwana na bena Herodi pakuti bamone umwakumulofesha.
Ibumba ilikalamba lyakonka Yesu
7Yesu na basambi bakwe bafumineko, baya na ku lulamba lwa bemba wa Galile. Ibumba ilikalamba ukufuma mu Galile lyalamukonka. Kabili pali aba bantu, bamo bafumine ku Yudeya, 8ku Yerusalemu, ku calo ca Idumeya, na ku calo ca kwishilya lya mumana wa Yordani elyo na mu ncende shimbi isha mumbali ya misumba ya Turi na Sidoni. Aba bantu baishile kuli Yesu ico baumfwile ifintu alecita. 9Yesu ashimona ibumba lya bantu aeba abasambi bakwe ati, “Mpekanishisheniko ubwato, epali ibumba lyaisa ntitikisha.” 10Nomba ico Yesu aposeshe abantu abengi abali na malwele ayalekana lekana, balasunkana pakulwila ukuti bamukumye. 11Kabili lyonse ilyo imipashi yakowela yalemumona, yalewa panshi no kukuuta aiti, “Niwe Mwana wakwa Lesa!” 12Nomba Yesu aleikalipila nganshi no kuilesha ati, “Mwilansokolola ku bantu.”
Yesu asala abasole ikumi limo na babili
(Mateo 10:1-4; Luka 6:12-16)
13Kabili Yesu aninine ulupili, aitile abo umwine alefwaya, nabo baisa uko ali. 14Asalapo ikumi limo na babili, abenika abasole, abeba ati, “Imwe twakulaba na imwe, nakulamutuma na kukushimikila, 15kabili namupeela na maka ayakutamfya imipashi yakowela.” 16Abantu ikumi limo na babili abo asalile ni aba, Simoni uo Yesu ainike ishina limbi ilya Petelo, 17Yakobo na munyina Yoani bamwana Sebede, abo Yesu ainike ishina lya Boanerge, emukutila, “Abakalipa kwati ni nkuba,” 18na Andele, na Filipo, na Batolomeo, na Mateo, na Toma na Yakobo mwana Alufeyo, na Tandeo, na Simoni uwa mwibumba lya Baselote, 19na Yuda uwa ku Kelyoti ulya wine uwaposele Yesu ku balwani.
Yesu na Belesebu
(Mateo 12:22-32; Luka 11:14-23; 12:10)
20Yesu kabinge aile kumwakwe ne bumba ilikalamba lyaishile longana nakabili, calengele nokuti Yesu na basambi bafilwe ukulya icakulya. 21Nomba ilyo ba lupwa lwakwe baumfwa, baya kukumufumyako, pantu baletila, “Napena.” 22Bakafundisha bamafunde abafumine ku Yerusalemu batile abati, “Aba na Belesebu, kabili ni kuli uyu mukalamba wa mipashi yakowela eko atamfisha imipashi yakowela.” 23Yesu epakwita abantu alabeba mu milumbe ati, “Bushe Satana kuti atamfya shani Satana munankwe? 24Mu buteko bwa mfumu imo nga mwaba ukulwishanya, ninshi ubo buteko tekuti butwalilile. 25Aba mu ŋanda imo nga balalwishanya abene beka, ninshi iyo ŋanda tekuti itwalilile. 26Kanshi Satana nga alailwisha umwine, ninshi apatulukana, kuti afilwa ukutwalilila, lyena kuti yaba e mpela yakwe.
27“Kabili tekuti pabe nangu umo uwingengila mu ŋanda ya wamaka no kutapa ifyuma fyakwe, kano ninshi abala akaka uwamaka, elyo engatapa ifyuma fyakwe.
28“Ndemweba icine cine nati, abantu kuti babelelwa uluse ku fyabubifi fyabo bacita elyo na ku musaalula onse bengacita kuli Lesa. 29Lelo uwasaalula Mupashi Wamushilo takabelelwe uluse nakalya, umulandu wakwe wakubelelela pe.” 30Ico Yesu asosele aya mashiwi nico baletila abati, “Aba no mupashi wakowela.”
Nyina na bamunyina bakwa Yesu
(Mateo 12:46-50; Luka 8:19-21)
31Elyo nyina na bamunyina bakwa Yesu bafika, baiminina panse batuma no wakumwita. 32Kwali ibumba ilikalamba nalimushinguluka, elyo bamweba abati, “Ala banoko na bamunonko na bankashi yobe bali panse balekufwaya.” 33Yesu abasuka ati, “Nga bamayo ni bani? Bamunyinane nabo ni bani?” 34Elyo alolesha pa bantu abekele nabamushinguluka ati, “Ala moneni, aba, e bamayo, kabili e bamunyinane! 35Onse uucita ifyo Lesa afwaya, e munyinane, e nkashi yandi, kabili e mayo.”