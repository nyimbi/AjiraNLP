Nebukadinesa acimfya ifita fyakwa Farao
1Ishiwi lyakwa Yawe ilyaishile kuli kasesema Yeremia palwa mishobo ya benafyalo.
2 Palwa calo ca Egupto, Yawe alandile pa mulandu wa fita fyakwa Farao Neko, imfumu ya calo ca Egupto, ifyo Nebukadinesa imfumu ya ku Babiloni acimfishe ku Kakemishi, mupepi no mumana wa Yufurate, mu mwaka walengele ine apo Yehoyakimu mwana Yosia atampile ukulateeka icalo ca Yuda. Atile ati,
3“Mwe fita fya bena Egupto,
Fwalileni ifyakuipangasha,
ikatilileni inkwela shenu,
aleni, kalweni nomba inkondo.
4Pekanyeni bakabalwe benu, ninenipo.
Tantameni, fwalileni utumpompo twenu.
Buuleni amafumo yenu ayatwa.
Fwaleni na malaya yenu aya fyela.”
5Elyo kabili Yawe aipusha ati,
“Nga nomba kabili finshi filya namona?
Abena Egupto balya balafulumuka kulwa mwenso.
Abashilika babo naba babweseshamo kunuma.
Icintiinya cili mpanga yonse, batonkwele ulubilo ulwine lwine,
na kunuma tekwakuceba iyoo.
6Abalubilo nabafilwa ukwakufulumukila,
abashilika nabafilwa ukumona umwakupusukila.
Ku mumana wa Yufurate, lubali lwa ku kapinda ka ku kuso,
eko baletalansukila, no kuwa eko balewila.
7“Nani ulya aletulumana ngo mumana wa Nailo,
ulya aletumbana ngo mumana uuleposa ilyeshi?
8Ala ni Egupto euletumbana ngo mumana wa Nailo,
euletulumana ngo mumana uuleposa ilyeshi.
Abena Egupto bali baletila abati,
‘Ifwe twalaima, tubunshe isonde lyonse,
tulofye imisumba na bantu bene abekalamo.
9Imeni mwe bakabalwe,
akuyeni mwe maceleta.
Lekeni abashilika bambe ukuya.
Abena Kushi na bena Puti baye ne nkwela.
Imyeni na bena Ludi abacenjela ukuposa imifwi.’
10“Buno bushiku, e bushiku bwakwa Yawe Lesa umwine wa fita,
ni lelo alelandula,
ni lelo alelimuna abalwani bakwe.
Ulupanga lwakwe lwalaipaya apo lulefwaila,
no kulenga umulopa upwe kukusuma,
pantu Yawe Lesa umwine wa fita aleleka ilambo,
lubali lwa ku kapinda ka ku kuso aka calo lwa ku mumana wa Yufurate.
11We nacisungu mwana Egupto kabiye ku Gileadi,
eko kafwaye umuti wakukundapa.
Waliicusha ukubomfya imiti iingi nganshi,
lelo tapaba muti uwingakuposha iwe nakalya.
12Abantu ba mishobo yonse nabomfwa ifyo imwe musebene,
ne sonde liswilefye imisowa yenu.
Pantu umushilika aletalansukila ku mushilika mubiye,
na bonse babili emiwile.”
Ukwisa kwakwa Nebukadinesa
13Ili e shiwi Yawe aebele kasesema Yeremia, ilyo Nebukadinesa imfumu ya ku Babiloni aishile kukulwisha icalo ca Egupto.
14“Umeni imbila mu mishi ya mu Egupto,
bilikisheni mu Migidoli, na mu Memfisi, na mu Tapanesi, mutile,
‘Imeni muipekanye,
pantu ulupanga luleshinguluka monse monse kukonaula bonse.’
15Ngeco Apisi afulumukile cinshi?
Cinshi umulungu wenu cilume wa ŋombe ashishanshisheko?
Ala ni Yawe eumulimwine.
16Abashilika benu batalansuka, no kuwa nabawa.
Elyo baleebana abati,
‘Imeni natuleya tubwelele ku calo cesu ku bantu besu,
uleke tupusukeko ku lupanga lwa balwani.’
17Farao imfumu ya mu Egupto
mwinikeni ishina ilipya ilyakuti,
‘Uwa congo icingi uupanya inshita iyalinga.’
18“Napalifye ine Umumi, efyasosa Imfumu,
uwitwa Yawe umwine wa fita, ndeti,
‘Nga filya fine ulupili lwa Tabo lwasansukisha pali shonse,
kabili nga filya fine ulupili lwa Kameli lwasansuka mu lulamba lwa bemba,
efyo na umo uwakumusansa imwe akesa.
19Imwe mwe bena Egupto,
longeleni calimo ifipe ifyakuya nafyo muli bunkole.
Pantu Memfisi alasanguka icibolya,
alaonaika, takwakabe na wakwikalamo.’
20“Egupto aba ngo musepela wa ŋombe uukota uwaina,
lelo utushembele tulemwishilila
ukufuma ku kapinda ka ku kuso.
21Ne fita fya malipilo ifyo abena Egupto balemba incito yabushilika pakati kabo,
nangu baba nge fiponti fya ŋombe ifyaina,
awe nabo bene nalupwa,
nababwelelamo ulubilo.
Nabo bene nabafilwa ukushanshako,
pantu nabubafikila ubushiku bwa finkunka,
naibafikila inshita yakukandilwapo.
22“Abena Egupto pakufulumuka balesakunya nge nsoka,
pantu nabafulisha abalwani babo ababeshilile.
Abalwani balebasansa na masembe,
kwati bantu balesansa inkuni.
23Abalwani baletemaula umutengo wa mu Egupto,
nangu wafumbisha.” Efyasosa Yawe.
“Bali imintapendwa,
nabacila na pali makanta ku bwingi.
24Umwana mwanakashi wa Egupto nasebana,
nacimba ku bantu abafumine ku kapinda ka ku kuso.”
25Yawe umwine wa fita, Lesa wakwa Israeli, kabili aletila ati, “Mwalamona ifyo ine nalakanda Amoni, umulungu wa mu musumba wa Tebesi, nalakandila kumo kwine na Farao ne calo ca Egupto, ne milungu ilya ine iyabamo, kumo kwine ne ntungulushi ishabamo. Nalakanda Farao imfumu ya mu Egupto, pamo na bambi bene bonse abashinta umutima muli Farao. 26Ine ndebaposa ku bafwaya ukubepaya, kuli Nebukadinesa imfumu ya ku Babiloni na kuli bacilolo bakwe. Lelo kwena kuntanshi abantu bakekala nakabili mu Egupto nge nshiku shakale. Nine ne Yawe nalanda.”
Yawe akapususha abantu bakwe
27 “Imwe mwe bana ba mubomfi wandi Yakobo,
ala imwe mwilatunsha na mitima,
imwe mwe bena Israeli,
ala imwe mwilatiina iyoo.
Pantu ine nkamufumyako kuli ico calo cakutali,
nkapususha abana benu ku calo uko baikala bunkole.
Mwe bamwana Yakobo mukabwela, mukese ikalila na ku matwi tondolo,
mukesa ikala umutelelwe,
takwakabe nawakumutiinya nakalya.
28Mwilatunsha mitima, imwe mwe bana ba mubomfi wandi Yakobo,
pantu ine nkaba nenu, efyasosa Yawe.
Ine nkalofya umupwilapo abantu ba mishobo yonse abo namuposeleko,
nomba imwe nshakamulofye umupwilapo iyoo.
Nkalamukanda, lelo mu mulinganya,
nshakulamulekafye iyoo ukwabula ukumukanda.”