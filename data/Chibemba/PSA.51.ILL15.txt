Kuli kembisha mukalamba. Ulwimbo lwakwa Davidi. Ilyo Natani kasesema aile kalipila Davidi ilyo abifishe na Batisheba.
1Umbeleleko uluse we Lesa,
umwabela ubwingi bwa luse lobe.
Ukulingana ne cikuku ico wakwatisha,
ufuute bumpulamafunde bwandi.
2Unsambe bwino bwino ukufuma ku fyabupulumushi fyandi fyonse,
kabili unsangulule ku fyabubifi fyandi.
3Pantu bumpulamafunde bwandi ine nalibwishiba,
ne fyabubifi fyandi ndafibukisha lyonsefye.
4Ni kuli iwefye weka nabifyako,
no kucita ifintu ifyabipa pa cinso cobe.
Ilyo ulanda, bonse balamona ukuti ulalungika,
kabili taulufyanya mu kupingula kobe.
5Cine cine ine ni mu bubifi emo nafyalilwe,
na lyonse nabafye umubifi ukutula apo naimitilwe kuli mayo.
6Apo ufwaya umutima wabupete,
eico nsambilisha amano yakwishiba mukati ka mutima wandi.
7Ufuute ifibi fyandi ku tumisambo twa hisopo,
uleke mbefye uwapwililika kuli bukaele,
unsambe uleke mbeke ngo bunga bwa mfula.
8Leka ŋumfwe ukusekelela ne nsansa,
pakuti nangu wanshonaula no kumfunaula,
lelo ulenge amafupa yandi ukuba ne nsansa nakabili.
9Utalushe icinso cobe ku fibi fyandi,
upase ubulungani bwandi bonse.
10Umbikemo umutima uwakaele we Lesa,
ubukulushe no mupashi wandi pakuti ube uwashipa.
11Wintamfya pa cinso cobe,
kabili wimpokolola Umupashi obe uwamushilo.
12Umbweseshe insansa sha kupususha kobe,
umpeele no mutima uusekelela mukumfwila.
13Lyena elyo nakulafunda bampulamafunde umwakwishila kuli iwe,
na babifi bakulabwelela kuli iwe.
14Umpusushe ku milandu ya mulopa we Lesa,
we Lesa uumpususha,
na ine nakulalumbilisha ubulungami bobe.
15Isula imilomo yandi we Yawe,
epakuti na ine ndekulumbanya.
16Ine kuti natuula ilambo, lelo ifi tefyo ufwaya,
na malambo yakoca nayo yene tayakutemuna iyoo.
17Lelo umutima uwabupete e lambo lyakwa Lesa,
pantu umutima uwaicefya mukulapila, we Lesa tawakausuule.
18Cita ifisuma kuli Sioni mu nshita ya kutemwa kobe,
ukuule na malinga ya Yerusalemu.
19Elyo ukasekelela amalambo ayalungama,
amalambo yakoca ayakukusansamusha,
elyo na bacilume ba ŋombe bakulapeelwa pa bulambo bobe.