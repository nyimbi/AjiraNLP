Modekai aipusha ubwafwilisho kuli Esta
1Ilyo Modekai aumfwile ifyacitike fyonse, alepula insalu shakwe, afwala insalu shabulanda, aisuba ne mito. Elyo aingila mukati ka musumba no kulila umusowa ukalamba uwacililishi. 2Aya fika na ku mpongolo ya mfumu. Nomba takwali umuntu nangu umo uwasuminishiwe ukwingila pa mpongolo ya mfumu nafwala insalu shabulanda. 3Kanshi mu citungu conse ica calo umwafikile icipope ne cebo ca mfumu, mwali imisowa ikalamba nganshi mu Bayuda, ukufunga ukulya, ukulila no kuloosha. Elyo Abayuda abengi bafwele insalu shabulanda no kuisuba imito.
4Elyo ababomfi bakwa Esta abanakashi na bamutungwi wakwe bamushimikile ifyalecitika, awe namfumu aikatwa no bulanda ubukalamba. Atumina Modekai ifyakufwala pakuti afuule insalu shabulanda, nomba ena alikene. 5Elyo Esta aita Hataki, umo pali bamutungwi ba mfumu uo basalile ukumutumika, amweba ukuya kuli Modekai pakwisa mweba ifyalecitika ne calengele ukuti filecitika. 6Hataki aya kuli Modekai mu lubansa lwa musumba pantanshi ya mpongolo ya mfumu. 7Elyo Modekai amweba fyonse ifyamucitikile, amweba ne cipendo ca ndalama umo cabelele ico Hamani alaile ukulipila ku cipao ca mfumu pakuti onaule Abayuda. 8Modekai kabili amupeela ne cikope ca cebo, icalembelwe no kusalangana mu Susa icakulofya Abayuda, pakuti aye langa Esta no kumulondolwela, no kumweba ukuti aye ku mfumu mukufwailisha ubwafwilisho, apapatileko abantu bakwe ku mfumu.
9Elyo Hataki aya kuli Esta no kumweba ifyo Modekai amwebele. 10Panuma yakulanda, Esta amweba ukubwelela kuli Modekai no kumweba ukuti, 11“Ababomfi ba mfumu bonse na bantu bakwe mu fitungu fya calo cakwe fyonse balishiba ukuti umwaume nelyo umwanakashi uwaingila mu lubansa lwamukati kukumona imfumu ukwabula ukuti imwite, pabafye ifunde limo kumwipaya. Kanofye imfumu yatambika inkonto ya golide kuli ena, lyena kuti apusuka. Na ine wine nomba papita inshiku amakumi yatatu (30) apo imfumu yanjitile ukuya uko ili.”
12Elyo baebele Modekai ifyo Esta asosele. 13Pakwasuka Esta, Modekai atile ati. “Witontonkanya ukuti ifi uli mwisano ukapusuka ku cikaponena Abayuda bambi. 14Pantu iwe nga waikalafye tondolo pali ino nshita, ukupusuka no kulubuka kwa Bayuda kulefuma ku ncende imbi, lelo iwe no lupwa lwa bawiso mukaloba. Kuti twaishiba shani limbi eco wabelele namfumu pakuti wafwilishe pa nshita iyaba ngeyi?”
15Mukwasuka Modekai, Esta amweba ati, 16“Kabiye ulonganike Abayuda bonse abekala mu Susa no kubeba ukuti bakamfungileko pa nshiku shitatu akasuba no bushiku ukwabula ukulya no kunwa amenshi. Na ine wine na babomfi bandi banamayo tukafunga nga imwe. Panuma yakufunga elyo nkaya ku mfumu, nangu line nkatoba icebo. Nga kufwa, kankafwe!”
17Elyo Modekai aya cita fyonse ifyo Esta amwebele.