Impulumushi shibili pali bumunyina ni Yerusalemu na Samaria
1Ishiwi lyakwa Yawe lyaishile kuli ine aliti, 2“We mwana wa muntu, kale kwaliko abanakashi babili abafyelwe inda imo. 3Baikele mu calo ca Egupto, nomba ilyo bali abakashana, balecita ubulalelale baposele ifisungu fyabo, balebapampanta no kubatonya na mabele ku baume yasuka yakopoka. 4Uwamukalamba aleitwa Ohola, emukuti e Samaria wine, uwamwaice aleitwa Oliba, emukuti e Yerusalemu wine. Bonse babili nine nabopile, nabo bamfyalila na bana abaume na banakashi.
5“Nomba Ohola nangu ali mukashi wandi, awe ena akonkanyapofye ukuba cilende, alabilimafye kukutemwisha bacibusa bakwe abaume abena Asiria abali abashilika, 6abalefwala insalu ishacifufya, bali balashi elyo ne ntungulushi sha fita ishabuteeko. Nabo bonse bali abalumendo abayemba beka abaleendela pali bakabalwe. 7Ku bena Asiria bonse bashimucindikwa, eko Ohola aipeele ukucita nabo ubulalelale, bwasuka ubulalelale bwakwe bwamutwala na kukuikowesha mukulapepa utulubi twa bena Asiria. 8Abikilepofye ukulacita bulalelale ubo atampile mu Egupto, umo aposele icisungu cakwe. Abaume balesendama nankwe balemupampanta balemutonya amabele, no kulacitisha nankwe ifyabupusaushi. 9Kanshi na ine epakumulekamo, pakuti aleyangalila na bacibusa bakwe abena Asiria abo alefwaisha. 10Nabo basuka bamufuula, bamusha ubwamba, bamupoka bamwane abaume na banakashi, bamwipaya na ku lupanga. Awe na banakashi mpangafye yonse balamulandapo ilyo bamupeseshe.
11“Nkashi nankwe Oliba nangu amweneko ifyo fyonse, awe wena alicililepo ukuba cimbi cimbifye, no bulalelale bwakwe bwalicilile no bwakwa nkashi nankwe Ohola. 12Oliba alebilimafye kukutemwisha abena Asiria abali abalashi elyo ne ntungulushi sha fita ishabuteeko, na bashilika abalefwala insalu ishisuma, na bamushika abaleendela pali bakabalwe, aba bonse bali abalumendo abayemba beka beka. 13Na ine epakumona ukuti awe nao wine ubulalelale bwakwe bwabipisha, balinganafye no wamukalamba ku bubi. 14Awe bucilende bwakwa Oliba bwalacililakofye asuka alatamba na baume abalengelwe pa cibumba, ifipasho fya bena Kaludea ifyo balengele mwilangi ilyakashika, 15abaume abali ne mishipi iyakakwa mu misana yabo, ne nsalu ishapombwa ku mitwe yabo. Bonse balemoneka nge ntungulushi sha bashilika abena Babiloni abafuma ku calo ca Kaludea. 16Kuti nga aloleshapo, awe no mutima munda walabilimafye kukushikumbwa, asuka nomba alatumina ne ntungulushi shine inkombe ku calo ica Kaludea. 17Abena Babiloni nabo epakulaisa kuli ena ku busanshi bwa citemwiko, na mu lwinso lwabo bamukowesha icakuti pakulekelesha nao asuka abatendwa. 18Ilyo atwalilile na bucilende bwakwe, aleitakisha pa lwalala pali bucilende bwakwe, alefuula alelangisha no mubili wakwe. Na ine nasukile natendwa, nga filya fine natendelwe nkashi nankwe. 19Awe nao elyo nomba acilililako ukulacita ubulalelale ubo atampilefye mu Egupto, ilyo ali umukashana. 20Kulya eko alatemwisha impusaushi sha baume ishali ne mibili ikulu nge ya bapunda, iyaluma ubushinso mukwitulula nge mfalashi. 21Iwe Oliba, ulefwaya nakabili ukulacita ubulalelale, nga filya walecita ilyo wali umukashana mu Egupto, umo abaume balekutonya amabele no kulakupampanta.
Lesa apingula inkashi shibili
22“Kanshi we Oliba ifi efyasosa Imfumu Yawe ati, iwe nautendwa balya bantu watemenwe, nomba ine nkalenga bakakufulilwe, no kukushinga bakese kushinguluka mpangafye yonse. 23Abena Babiloni na bena Kaludea bonse, abena Pekodi, na bena Shoa, na bena Koa, na bena Asiria bonse, aba bonse bali abalumendo abayemba, bonse bali balashi elyo ne ntungulushi sha fita, abendela pali bakabalwe. Bonse bali abakalamba mu milimo yabuteko kabili abaleendela pali bakabalwe. 24Pakwisa kusansa bakesa ne fyanso, amaceleta, ne fya mipeto fimbi elyo ne fita ifingi. Pakukushinguluka bakekatilila inkwela ishikalamba ne shinono, no kufwala ifimpompo. Nine nkabeba ukukupingula, nabo bakakupingula ukulingana ne fyebo fyabo. 25Nkaleka bakakutakanye ku cipyu candi, pantu ine ninkufulilwa. Bakakuteta imyona na matwi, bakepaya na bonse abakashalamo ku lupanga. Bakakupoka bamwano abaume na banakashi, bakaboce na mu mulilo. 26Bakakulepawila ifyakufwala, no kukufuula ifisamiko ifyayemba. 27Efyo ine nkakupwisha bucilende bobe, nkakupwisha ne myendele yobe imbi iyabipisha iyo wakwete ilyo wali mu Egupto. Tawakatale nakabili aufuluka nelyo ukwibukisha icalo cabo.
28“Ifi efyasosa Imfumu Yawe ati, ine nkakutwala ku bantu abo iwe wapata, kabili abo watendwa. 29Bakakupokafye fyonse ifyo wabombela, elyo kabili bakakushe ubwamba, pantu nabo bene balikupata. Bakakusha ukwabula ukufwala, epakuti ukaseebane pali bucilende bobe. Ubupulumushi bobe na bucilende 30efikakuletelela, pantu walekumbwa imishobo pakucita nabo bucilende, twasuka no tulubi twabo twakukowesha. 31Walikonkelela imisango yakwa nkashi mbiyo, e mulandu wine na ine nkabika ulukombo lwakwa nkashi mbiyo mu minwe yobe.”
32Ifi efyasosa Imfumu Yawe ati,
“Ukanwena mu lukombo lwakwa nkashi mbiyo,
ulukombo ulukulu ulwafonka.
Icakuti na bantu bonse bakakuseka no kukupoma akawele,
pantu ifyabamo fingi.
33Ukakolwa no kwikatwa ubulanda,
ulukombo lwamasakamiko kabili ulwabonaushi,
ulukombo lwakwa nkashi mbiyo Samaria.
34Kabili ukalunwa no kufipilila,
elyo ukalutobe,
ne fiiso fyaluko ukasantawileko amabele yobe.
Pantu nine Mfumu Yawe nalanda.” 35Eico ifi efyasosa Imfumu Yawe ati, “Apofye walindaba no kumfutatila, ukaculilapo pa bupusaushi na pali bucilende bobe.”
36Kabili Yawe alinjebele ati, “We mwana wa muntu, bushe ulefwaya ukupingula Ohola na Oliba? Kanshi iwe bakalipile pa fintu ifyabunani ifyo bacita. 37Balyobelwa ku bucende no mulopa uli mu minwe yabo, balacita ubucende no tulubi twabo, balipaya abana abaume abo bafyele kuli ine. Balibuula abana bandi no kubatuula ilambo ilyakupakisha utulubi. 38Teapo peka bapelela iyoo, balilundapo no kukowesha icifulo candi icamushilo, no konaula Amasabata yandi. 39Batile bashiipaya abana babo pakubatuula ilambo ku tulubi, ubo bwine bushiku balishile no kukowesha cifulo candi icamushilo. Nefi efyo bacita mu ŋanda yandi.
40“Kabili balitumine inkombe ishakuya ita abaume abali ukutali, awe nabo baisa. Pakusembeleka abaume, abanakashi epakusamba, basuba na mafuta bapenta na ku menso, bafwala ne fyakuisamika ifyamutengo. 41Baikala na pa musengele uusuma, bapalamika ne tebulo ilyo baanshikepo ubusaka. Babikapo ububani na mafuta ya miolifa, ifintu ifyali fyandi. 42Uyu mwanakashi ashingulwikwe ne bumba lya bamungulu abalecita icongo, elyo mu matololo mwafumine ibumba lya bacakolwa nabo bafwika na banakashi amakosa ku maboko, ne ngala ishayemba ku mitwe. 43Na ine epakulanda palwa uyo umwanakashi uo bucilende bwaonaula nati, nabatwalilile ukumubomfya muli bucilende, pantu ena efyo aba. 44Na baume bacili baleya uko ali, kwati ni kuli cilende baleya. Efyo baya na kuli Ohola na Oliba. 45Nomba abantu abololoke bakabapeela umulandu kulwa bucende bwabo, na kulwa bupondo bwabo, pantu balacita ubucende no kulaipaisha abantu.”
46Ifi efyasosa Imfumu Yawe ati, “Kabakuutile ibumba lya bantu, uleke lise libatiinye libatape ne fyuma fyabo. 47Leka ibumba libatobaule amabwe, no kubasansa no lupanga, bakepaye abana babo abaume na banakashi, no kubocela amayanda yabo. 48Efyo ine nkapwisha ubupulumushi mu calo no kusoka abanakashi bonse ukukanacita ubucende, ngefi imwe mulecita. 49Elyo na imwe mwe nkashi shibili, ine nkamulimuna pali bucilende bwenu, na pa bubifi bwenu ubwakupepa utulubi. Lyena mukashininkisha ukuti ine nine Mfumu Yawe.”