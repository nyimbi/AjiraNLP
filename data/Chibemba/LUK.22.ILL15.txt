Bapangana ukwipaya Yesu
(Mateo 26:1-2; Mako 14:1-2; Yoani 11:45-53)
1Inshikunkulu iyakulyamo Imikate Ishatutumuka, iyo baleti Ipasaka nangu inshikunkulu ya Cakucilila, yali mupepi. 2Bashimapepo bacindami na bakafundisha bamafunde ico baletiina abantu, balafwailisha inshila bengepailamo Yesu.
Yuda aumfwana na bashimapepo bacindami
(Mateo 26:14-16; Mako 14:10-11)
3Elyo Satana aingile muli Yuda uo batila wa ku Kelyoti, umo pa basole ikumi limo na babili. 4Yuda aima aya kuli bashimapepo bacindami na ku bakalamba ba bakalinda we Tempele, pakuti omfwane nabo ifyo engabalubwila Yesu. 5Awe nabo basansamuka, basuminishanya ukumupeela indalama. 6Yuda nao asumina. Nomba alafwailishafye inshita ingalinga ukumuposelapo, ilyo kushili bantu.
Bapekanya imitebeto ye Pasaka
(Mateo 26:17-25; Mako 14:12-21; Yoani 13:21-30)
7Elyo ubushiku bwakulyamo Imikate Ishatutumuka bwafikile, e bushiku baleipayamo ilambo lye Pasaka. 8Yesu elyo atuma Petelo na Yoani ati, “Kabiyeni muye tupekanishisha ukwakuti tulile Ipasaka.” 9Nabo bamwipusha abati, “Bushe ni kwi ulefwaya ukuti tuye kupekanishisha Ipasaka?” 10Yesu abeba ati, “Pakwingilafye mu musumba pene, muleya kumana no mwaume nasenda umutondo wa menshi. Muye mukonka mu ŋanda aleya ingila. 11Muye eba umwine wa ŋanda amuti, ‘Kafundisha aleipusha ati, bushe umuputule uli kwi umwakuti njise ndile Ipasaka na basambi bandi?’ 12Nao alaya mulanga umuputule wa pamulu, uukulu, uwateyanishiwa. Umo mwine emo mupekanishishe.” 13Awe baima baya sanga ne fintu fyonse ngomo Yesu abebele. Nabo epakupekanya ne Pasaka.
Umulalilo wa Mfumu
(Mateo 26:26-30; Mako 14:22-26; 1 Kolinti 11:23-25)
14Ilyo inshita yafikile, elyo Yesu ayandeme na basole bakwe kukulya. 15Elyo alabeba ati, “Ndefwaisha nganshi ukulya na imwe Ipasaka lino ilyo nshilati ncule. 16Pantu ndemweba, nshakalyeko Ipasaka nakabili mpaka Ipasaka line line likafikilishiwe mu Bufumu bwakwa Lesa.” 17Elyo Yesu abuula ulukombo, atasha Lesa, asosa ati, “Buuleni ici, nweniko bonse. 18Pantu ndemweba ukuti ukufuma nomba nshakanwe nakabili ifya ku fisabo fya myangashi, mpaka Ubufumu bwakwa Lesa bukese.” 19Kabili Yesu abuula umukate, atasha Lesa, aumokaula, apeela na basambi bakwe ati, “Uyu mubili wandi, uo nalapeela pa mulandu wa imwe. Mukalecita ifi pakunjibukisha.” 20Mu musango umo wine ilyo bapwa ukulya umulalilo, Yesu abuula ulukombo, asosa ati, “Ulu lukombo e cipangano cipya ica mulopa wandi uulesuuma pa mulandu wa imwe. 21Elyo kabili uulemposa wine tuli nao pano pakulya. 22Ukuba kwena Umwana wa muntu alaya kukufwa umo mwine Lesa apekanishisha. Lelo umuntu uwalaposa Umwana wa muntu ena alishama!” 23Abasole epakutampa ukulaipushanya abati, “Bushe nani pali ifwe uwingafwaya ukucita ifyo?”
Ifikansa palwa kuba umukalamba
24Elyo abasole balabikana ifikansa abati, “Umukalamba pali ifwe nani?” 25Yesu alabeba ati, “Mu Benafyalo mwena imfumu shilomya ubufumu bwabo. Elyo na bakateeka bafwaya ukulaitwa bakafwa ba bantu. 26Imwe tacili nakuba ifi iyoo. Umukalamba apo muli, abe kwati e mwaice. Elyo intungulushi nayo ibe kwati ewakutumika. 27Nakabushe, nga nani wacindamapo? Bushe muntu uo baletumika ilyo ali pakulya, nangu muntu uulemutumika? Bushe teuyo baletumika ilyo ali pakulya? Nomba ine ndi pakati kenu nga uwakumutumika.
28“Imwe nimwe tucululuka na imwe mu macushi yandi. 29Nga filya Tata ampeela ubufumu, efyo na ine namupeela ubufumu. 30Kanshi mwakulaandama na ine pakulya na pakunwa mu Bufumu bwandi. Kabili mwakulaikala pa fipuna fyabufumu, muleputula imilandu ya nko ikumi limo na shibili isha bena Israeli.
Yesu aeba Petelo ati ulenkaana
(Mateo 26:31-35; Mako 14:27-31; Yoani 13:36-38)
31“Simoni, Simoni ee! Ala Satana alefwaya ukumululusha nga filya bolulusha iŋanu. 32Nomba iwe Simoni ine ninkupepelako pakuti icisumino cobe cinenuka. Epakuti ilyo ukabwelela kuli ine, na iwe ukalekoselesha bamunonko.” 33Petelo aeba Yesu ati, “We Mfumu, ala ine na ku cifungo kwine kuti twayafye nobe, na kukufwafye kwine.” 34Yesu amwasuka ati, “Petelo, ine ndekweba, lelo line mukolwe talalila, ninshi iwe naunkaana imiku itatu ukuti walinjishiba.” 35Kabili Yesu abepusha ati, “Lilya namutumine ukwabula ukusenda icikwama, nangu icola, nangu indyato, bushe mwalibulilwepo icintu cimo?” Nabo bamwasuka abati, “Awe iyoo.” 36Yesu abeba ati, “Nomba lino lyena, uwakwata icikwama acisende pamo ne cola. Uushakwata lupanga, ashitishe insalu shakwe, ashitemo ulupanga. 37Pantu icalembwa pali ine cili nokufikila ukuti, ‘Apendelwe pa bampulamafunde.’ Ifyalembwa pali ine fyalafikilishiwa.” 38Abasole epakweba Yesu abati, “We Mfumu, impanga ishi shibili.” Yesu abasuka ati, “Cisuma.”
Yesu apepa pa lupili lwa Miolifa
(Mateo 26:36-46; Mako 14:32-42)
39Elyo Yesu afuminemo, aile na ku lupili lwa Miolifa, ngefyo alecita lyonse. Abasambi nabo bakonka. 40Cilya bafikako, Yesu alabeba ati, “Akupepeni, epakukanawila mu ntunko.” 41Elyo Yesu atalukako ku basambi, aya akatalamukila, afukama, alapepa ati, 42“Tata, nga ulefwaya mpokololako kuli ubu bucushi. Lelo ifyo ine ndefwaya tefyo, kano ifyo iwe ulefwaya.” 43[Elyo malaika afuma ku mulu amumonekela, alamukoselesha. 44Ilyo ubucushi bwamutitikisha nganshi, Yesu elyo aikatisha ukupepa. Amabe yakwe ayali nga mamata ya mulopa, yalatonena panshi.].
45Elyo Yesu aima apo alepepa, abwelela ku basambi. Asanga bali mu tulo ku mulandu wa bulanda. 46Elyo abeba ati, “Bushe muli mu tulo? Buukeni, mulepepa, epakukanawila mu ntunko.”
Baikata Yesu
(Mateo 26:47-56; Mako 14:43-50; Yoani 18:3-11)
47Ilyo Yesu acili alelanda, kwaishile ibumba lya bantu. Yuda umo pa basole ikumi limo na babili, ninshi alebatungulula. Afika apali Yesu, amutomona pakumuposha. 48Yesu amweba ati, “Yuda, kanshi ni mukutomona emo waposela Umwana wa muntu?” 49Ilyo abasambi bakwa Yesu bamona icalacitika, bamwipusha abati, “We Mfumu, bushe tubakome ku mpanga shesu?” 50Elyo umo akoma umusha wakwa Shimapepo mukalamba, amusempako ukutwi kwa ku kulyo. 51Yesu wena asosa ati, “Lekeni ifyo!” Elyo aikata ukutwi kwa muntu, amuposha. 52Elyo Yesu alaeba bashimapepo bacindami na bakalamba ba bakalinda we Tempele, na bakalamba abaishile kukumwikata ati, “Bushe ine ndi cipondo pakuti mwise ne mpanga ne nkonto? 53Inshiku shonse naleba na imwe mwi Tempele tamwanjikete nakalya. Nomba iyi ni nshita yenu, iya maka ya mfifi.”
Petelo akaana Yesu
(Mateo 26:57-58,69-75; Mako 14:53-54,66-72; Yoani 18:12-18,25-27)
54Ilyo baikata Yesu, bamusenda, bamuleta mu ŋanda mwa Shimapepo mukalamba. Petelo wena alekonka lutonuma. 55Elyo bakosha umulilo pakati ka lubansa, epo baikala bonse balaonta. Petelo nao epo aisa ikala. 56Ico Petelo ekele mu cengelo ca mulilo, umukashana umo umubomfi amumona, amulolekesha ati, “Uyu muntu nao baciba na Yesu.” 57Petelo ena akaana ati, “We mayo we, ine uyo muntu nshimwishibe!” 58Cilya papita akashita, umbi nao amumona, alamweba ati, “Na iwe uli munabo.” Petelo ena akaana ati, “We muntu we, ine teine.” 59Elyo papita cikanga insa imo, umbi nao alamwebekesha ati, “Cine cine uyu muntu nao baciba na Yesu, pantu mwina Galile.” 60Petelo amwasuka ati, “We muntu we, ine nshishibe ifyo ulelanda!” Awe pa nshita ine iyo Petelo alelanda, na mukolwe alila no kulila. 61Awe Mfumu ilyo yapilibuka, yalolekesha na Petelo. Petelo elyo aibukisha ifyo Imfumu yacimweba aiti, “Lelo line ilyo mukolwe talalila, ninshi iwe naunkaana imiku itatu.” 62Elyo afumina panse alila nganshi.
Yesu bamucusha
(Mateo 26:67-68; Mako 14:65)
63Elyo abantu abalelinda Yesu, batampile ukulamuseka no kulamuma. 64Elyo bamufimba pa menso, balamwipusha abati, “Sesema, nani akuma?” 65Elyo balalanda na fimbi ifyakumusaalula.
Yesu mu cilye ca Bayuda
(Mateo 26:59-66; Mako 14:55-64; Yoani 18:19-24)
66Ilyo bwacele, abakalamba ba bantu na bashimapepo bacindami na bakafundisha bamafunde batekele icilye cabo, baletelemo na Yesu. 67Elyo balamweba abati, “Twebe, nga niwe Kristu!” Yesu nao abasuka ati, “Nga namweba, tamwasumine. 68Elyo nga namwipusha, tamwanjasuke. 69Lelo ukufuma pali nomba Umwana wa muntu akulaikala lwa ku kulyo kwakwa Lesa Umwine wa maka yonse.” 70Elyo bashicilye bonse baipusha abati, “Bushe kanshi iwe, niwe Mwana wakwa Lesa?” Yesu abasuka ati, “Ee, nifyo fine mwasosa.” 71Elyo balasosa abati, “Bushe ico tulefwaila na bakambone na bambi cinshi? Twayumfwila fwe bene ifyo alanda!”