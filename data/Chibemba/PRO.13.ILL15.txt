Ifikeshila umusuma no mubi
1Umwana wamano alasumina kufyo wishi alemusalapula,
lelo uupumya ena tomfwa kufyo balemwebaula iyoo.
2Umuntu musuma alambulwa pa milandile yakwe,
lelo insuna ya ncenjeshi ipwafye nga yafyengeleshapo umo.
3Uusunga akanwa kakwe aisungila ubumi,
lelo uwasamuna akanwa ena ailetelelafye umwine.
4Umuna≈ãani ena tamona ico alefwaya,
lelo uwapambana ku milimo eumona ifyo afwaya fyonse.
5Umololoke apata ubufi,
lelo ababifi baletafye insoni no musebanya.
6Ubololoke busungila umuntu ubucindami,
lelo ububifi bwena bulalenga ukuti ababifi balobe.
7Abantu bamo bacita kwati bakankala, lelo bapina abene bene,
bambi nabo bacita kwati e balanda, kanshi balikwata ifyuma ifingi nganshi.
8Ifyuma kuti fyalubula ubumi bwa mukankala,
lelo umulanda wa muntu tatiina kantu nelyo kamo.
9Abololoke baba ngo lubuuto ululeaka bwino bwinofye,
lelo ababifi baba nge cisaniko icileshibantukila.
10Icilumba cena cibushafye ifyongo,
lelo amano bucingo ku bayanonka.
11Indalama shakunonkela mu nshila iyibi shilapwa,
lelo uukolonganya indalama panono panono shilafulilako.
12Ico umuntu alelolela nga tacicitike, umutima ulatompoka,
lelo ukupeelwa icilekabilwa muti wabumi.
13Ukusuula ifyo balekufundako ekuiletelela,
lelo uucindika ifunde alalambulwa.
14Amafunde ya bantu abamano ala ni ntulo yabumi,
yalapususha umuntu ku fiteyo fya mfwa.
15Amano yalenga umuntu ukucindikwa,
lelo inshila ya bashili bacishinka intu yayafya.
16Umuntu uwacenjela abomfya amano,
lelo icipuba cena calasha ubupuba bwaciko.
17Inkombe ibi iponena mu bwafya,
lelo inkombe yacishinka ileta ukupola.
18Uushifwaya kusalapulwa alaponena mu bulanda elyo ne nsoni,
lelo umuntu uusumina ifyo balemusalapula ena alacindikwa.
19Ala tepabusuma ukushukila icintu walekabila,
lelo ifipuba fyena tafifwaya kuleka ifyabipa iyoo.
20Umuntu uwenda na bamano nao alakwata amano,
nomba nga walaenda ne fipuba awe ninshi waonaika.
21Ishamo likonka uubifya,
lelo abololoke balambulwa ubukankala.
22Umuntu musuma alashila na beshikulu ifyuma,
lelo ifyuma fya babifi fyena fisungilwa abololoke.
23Ibala lya mulanda kuti lyafumya ifisabo ifingi nganshi,
lelo umucishacinani ulabonawila.
24Umufyashi ashitola bwembya apata mwane,
lelo uwatemwa mwane untu amusalapula.
25Abololoke balalya no kwikuta,
lelo ifumo lya mubifi likala ne nsala.