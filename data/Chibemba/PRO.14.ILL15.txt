Amano yacila ubupuba
1Umwanakashi uwamano alakuula iŋanda yakwe,
lelo icipuba ca mwanakashi cilaibongolola ku minwe yaciko.
2Umuntu uwenda mu cishinka ena eutiina Yawe,
uushaba na myendele isuma ena asuula Yawe.
3Imilandile ya cipuba ilenga umwine ukuiletelela,
lelo imilandile ya wamano ilamucingilila.
4Ukushaba ŋombe shakuliminako, ifilyo tafifula iyoo,
nomba ukwaba iŋombe shakuliminako ishamaka ekufula ifyakuseepa.
5Kambone wacishinka tabepa bufi iyoo,
lelo kambone wabufi ena abepafye lyonse.
6Umuntu uupumya aicushafye takatale amona amano,
lelo ukwishiba takwafya ku muntu uwamano.
7Uletaluka ku ciwelewele ca muntu,
pantu tacilanda ifyamano mu kanwa kaciko.
8Amano ya wacenjela kutontonkanya pa myendele yakwe,
lelo ifipuba fyena fiitunga ukwishiba.
9Ifipuba tafisakamana ukubelelwa luse pa fyabubifi,
lelo abakaele balafwaisha ukubelelwa uluse.
10Icikalipa cumfwa umwine ku mutima wakwe,
no mweni takuma ku nsansa shauko iyoo.
11Iŋanda ya mubi ilawa,
lelo itenti lya mulungami lishalafye umo lyabela.
12 Kwaliba inshila iyimoneka kwati eisuma ku muntu,
nomba pakulekelesha itwala ku mfwa.
13Muli sekaseka emufuma lilalila,
insansa nasho kuti shaleta ubulanda.
14Umuntu uwanenuka mu cisumino akalambwilwapo pa mibeele yakwe,
no muntu musuma alalambwilwapo pa mibeele yakwe.
15Imbulwamano yena isuminafye icisumine sumine,
lelo uwamano ena alalolekesha apo alenyanta.
16Uwamano alatiina Yawe no kutaluka ku ntulubundi,
lelo icipuba cena kuiposamofye tacisakamana iyoo.
17Uwaba ne cipyu acita ifyabupuba,
no muntu uucita ifyabucenjeshi alapatwa.
18Imbulwamano shipeelwa ubupuba,
lelo abacenjela balapeelwa amano.
19Abantu ababifi balakontama pa cinso ca basuma,
na babifi balayolopa pa mpongolo sha bololoke.
20Umulanda alasuulwa na ku bena mupalamano bakwe,
nomba umukankala ena atemwikwa na bengi.
21Umuntu uusuulisha umunankwe alabifya,
lelo umuntu uulangulukilako abalanda ena alipaalwa.
22Bushe uupanga ifibi tekulubantika alubantikafye?
Lelo abapanga ifisuma basanga ukutemwa ne cishinka.
23Mukubombesha monse mwaliba ukumwenamo,
lelo ukulandapofye kuleta ubupina.
24Ubukankala bwa wamano e ngala yabo,
lelo ifipuba fyena fishibikilwa ku bupuba bwafiko.
25Kambone wacishinka alapususha abantu,
lelo kambone wa bufi ni mundetelele.
26Uwakwatila Yawe akatiina alikwata ishintililo ilyakosa,
abana bakwe babutukila uko ali.
27Ukukwatila Yawe akatiina e ntulo yabumi
yalapususha umuntu ku fiteyo fya mfwa.
28Ubucindami bwa mfumu kukwata abantu abengi,
lelo kateeka nga taba na bantu, ninshi tacindama iyoo.
29Umuntu uuteeka umutima e wamano ayengi nganshi,
lelo umuntu wacipyu ailangafye ubupuba.
30Umutima wa muntu nga uli umutende, upeela ubumi ku mubili,
lelo umufimbila e bulwele ubulya amafupa.
31Umuntu uucusha umulanda cilanga ukuti acusha Kabumba wakwe,
lelo uyo onse uulangulukilako abalanda acindika Lesa.
32Ilyo ubucushi bwaisa, ebwipaisha umuntu umubifi,
lelo nangu ni mu mfwa abololoke balikwata umwakuuba.
33Umutima wa wacenjela e cifulo cituushamo amano,
nomba mu mitima ya fipuba tayeshibikwa nakalya.
34Ubololoke ebusandulula umushobo,
lelo ifyabubifi filasebanya abantu abali bonse.
35Umubomfi wamano alitemwikwa ku mfumu,
lelo umubomfi uuiletela insoni ena ilamukanda.