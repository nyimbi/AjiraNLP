Ukulubula ifyatuulwa kuli Yawe
1Yawe aebele Mose ati, 2“Eba abena Israeli nokutila kuli bena, ‘Nga cakuti umuntu alaya icilayo icaibela icakutuula abantu babiye kuli Yawe, mukupeela icintu cimo ico umutengo waciko ulingene nowo bengashitilapo umuntu. 3Umwaume uuli pakati ka myaka amakumi yabili (20) nokufika pa myaka amakumi mutanda (60), indalama shili nokuba amashekeli amakumi yasano (50) sha silifa ukulingana ne cipimo ca mu cifulo camushilo. 4Lelo nga cakuti mwanakashi, umutengo wakwe wena kumulinganyafye ne ndalama amashekeli amakumi yatatu (30). 5Nga cakuti umuntu ali pakati ka myaka isano no kufika pa myaka amakumi yabili (20), umwaume umutengo wakwe ni ndalama amashekeli amakumi yabili (20), elyo umwanakashi nao ni pa ndalama amashekeli ikumi limo (10). 6Kabili nga cakuti mwana mwaume uwa mweshi umo ukufika pa myaka isano, umutengo wakwe ni ndalama amashekeli yasano ya silifa. Kabili umutengo wa mwanakashi nao ni ndalama amashekeli yatatu ya silifa. 7Elyo nga muntu uuli pakati ka myaka amakumi mutanda no kucilapo, umutengo wa mwaume onse ni ndalama amashekeli ikumi limo na yasano (15). Lelo nga mwanakashi wena, ni ndalama amashekeli ikumi limo.’
8“Nga cakuti umuntu uwalaya icilayo mulanda nganshi kabili teti alipile icipendo capimwa, afwile ukutwala umuntu alaile kuli shimapepo uuli nokubika umutengo wakupeela, ukulingana nefyo umuntu uwalaya icilayo engapeela.
9“Nga cakuti uyu muntu alaya ukupeela icitekwa ca nama icingasuminishiwa ngo mutuulo kuli Yawe, iyi inama iyapeelwa kuli Yawe ninshi yaba iyamushilo. 10Tafwile kukabusha no kutwalilamo inama imbi iyoo, nangu kukabulamo imbi iyibi no kumupeela iyisuma nangu iyisuma no kupeelelamo iyibi. Nga acita ifyo, ninshi inama shonse shibili shaba shamushilo. 11Kabili ico alaya nga cintu icakowela icishingapokelelwa ngo mutuulo kuli Yawe, iyo nama ifwile ukutwalwa kuli shimapepo. 12Shimapepo nao euli nokupima iyi nama nga isuma nangu ibi. Umutengo onse shimapepo engapingula, uyo wine euli nokushitilwapo iyi nama. 13Lelo nga cakuti umwine uwatuula alefwaya ukulubula iyi nama, alingile ukulundapo na kansonsela ka ndalama imo muli cila shisano pa mutengo bali nokushitishishapo inama.
14“Umuntu nga apeela iŋanda yakwe kuli Yawe ukuba iyamushilo, shimapepo euli nokupima iyi ŋanda nga isuma nangu ibi. Umutengo onse shimapepo ali nokubika, euyo winefye. 15Lelo nga cakuti umuntu uupeele iyi ŋanda alefwaya ukubwesha, alingile ukulundapo kansonsela ka ndalama imo muli cila shisano pa mutengo bali nokushitishishapo iyi ŋanda, lyena kuti yabwelela kuli ena.
16“Umuntu nga apeelako iciputulwa cimo ica mpanga ya lupwa lwakwe kuli Yawe, umutengo wa iyi mpanga uli nokulingana ne mbuto sha bale shingabyalwamo, emukutila indalama amashekeli amakumi yasano isha silifa pali homeri imo pa mbuto sha bale. 17Nga cakuti apeela kuli Yawe mu mwaka wakusefya, umutengo wa ili ibala uo bapingula uli nokuba ifyo fine ukwabula ukuutelusha. 18Lelo nga cakuti apeela ibala lyakwe kuli Yawe panuma ya mwaka wakusefya, lyena shimapepo ali nokupingula umutengo ukulingana ne myaka yashalako mpaka umwaka wakusefya ukafike, kabili ali nokucefyako umutengo. 19Lelo umuntu uwapeele ibala nga alefwaya ukulibwesha, alingile ukulundapo kansonsela ka ndalama imo muli cila shisano pa mutengo bali nokushitishishapo ibala, elyo nomba ili ibala lili nokubwelela kuli ena. 20Uyu muntu nga cakuti takwete icakulubwilako ili ibala, nangufye ashitisha ku muntu umbi, ili ibala talyakatale alilubulwa alibwesha no kuba ibala lyakwe ninshi capwa. 21Eico ili ibala ilyo likalubulwa mu mwaka wakusefya nga wafika, lili nokuba ilyamushilo. Likaba libala lyakwa Yawe, kabili likapeelwa na kuli bashimapepo nge cuma cabo.
22“Nga cakuti umuntu apeela ibala kuli Yawe ilyo ashita, ilishili ibala lya ciputulwa ca mpanga ya lupwa, 23shimapepo ali nokupingula umutengo ukulingana ne myaka yashalako kukusefya umwaka walenga amakumi yasano. Kabili umuntu uuleshita ali nokuleta indalama shonse pali ubu bwine bushiku, nge cintu cimo icamushilo kuli Yawe. 24Mu mwaka walenga amakumi yasano uwakusefya, ibala lili nokubwelela ku mwine uwashitishe, uwali umwine wa mpanga pakubala.
25“Imitengo yonse ilingile ukuba nge mitengo ya mashekeli ya mu cifulo camushilo, amagera amakumi yabili (20) kuli shekeli imo.
26“Takuli umuntu nangu umo uufwile ukupeela amabeli ya fitekwa fya nama, pantu ifi fyena fyakwa Yawe. Nangu fingaba ukuti ni ŋombe nangufye impaanga, fyonse fyakwa Yawe. 27Lelo nga citekwa icakowela, cena umwine kuti acibwesha pa mutengo uwasuminishiwa no kulundapo indalama imo muli cila shisano. Lelo nga takwete impiya shakulubwila, lyena cili nokushitishiwa pa mutengo uwasuminishiwa.
28 “Takuli icintu nelyo cimo pafyo umuntu akwata nangu ico apeela kuli Yawe kukucilofya icingashitishiwa nangu ukulubulwa, cibefye nangu muntu wine, nangu inama, nangu impanga ya lupwa. Conse icapeelwa kukonaulwa, cena camushilo nganshi kuli Yawe. 29Takuli umuntu nelyo umo uyo uwapeelwa kukonaulwa uwingalubulwa, lelo afwile ukwipaiwafye.
30 “Icapekumi conse ica mu busomboshi bonse, nalimo ni mbuto ishikafuma mu mabala yenu, nangu ifisabo fya ku miti, fyena fyonse mutuulo kuli Yawe. Kabili fyamushilo kuli Yawe. 31Nga cakuti umuntu alubula icintu conse icapekumi, ali nokulundapo kansonsela ka ndalama imo muli cila shisano ukulingana no mutengo bali nokushitishishapo. 32Kabili icapekumi conse pa mukuni wa ŋombe no wa mpaanga, inama yonse iyalenga ikumi limo, iyo iyapita mwisamba lya nkonto ku mucemi, ili nokuba iyamushilo kuli Yawe. 33Umwine wa fitekwa talingile kupatulula ifitekwa pakuti asalepo icisuma ukufuma pa fishili bwino elyo apyanikishepo iyisuma. Nga cakuti apyanikishapo cimbi, fyonse ifi ifitekwa tafili nakulubulwa, nomba fyonse fyaba ifyamushilo kuli Yawe.”
34Ifi fyonse e fipope ifyo Yawe apeele Mose ku lupili lwa Sinai, pakuti efyo abena Israeli bakalekonka.