Ulwimbo lwakwa Davidi.
1We mutima wandi paala Yawe na matotelo,
na fyonse ifya mu mweo wandi filumbanye ishina lyakwe ilyamushilo.
2We mutima wandi paala Yawe na matotelo,
kabili wilalaba ifyo akukwatila icikuku.
3Eukubelelako uluse kuli fyonse ubifya,
eukuposha na ku malwele yobe yonse.
4Eukubwesha ku milomo ya nindi,
eukukwatila icikuku ne citemwiko.
5Eukupeela ifintu ifisuma mu mikalile yobe,
epakuti ubwaice bobe bupuputulwe ngo bwakwa kapumpe.
6Yawe eucita umulinganya no mucetekanya
kuli bonse abafyengwa.
7Alangile inshila shakwe kuli Mose,
ne micitile yakwe ku bena Israeli.
8Yawe waluse kabili wacikuku,
tafulwa bwangu kabili wa citemwiko icishipwa.
9Ena tebaula pe iyoo,
ne cipyu cakwe tacibelelela nakalya.
10Kabili pakutulimuna talinganya pamo ngefyo tumubifya,
nangu ukulinganya pa fyabupulumushi fyesu.
11Nga filya fine umulu wasansama ukutaluka kwisonde,
efyo ne citemwiko cakwe cakula pali abo abamukwatila akatiina.
12Nga filya fine akabanga katalukana na masamba,
efyo nao atalusha ifibi fyesu kuli ifwe.
13Nga filya fine shibo akwatila bamwane inkumbu,
efyo na Yawe akwatila abo abamukwatila akatiina.
14Pantu alishiba ifyo twabumbwa,
alebukisha ukuti ifwe tuli lukungufye.
15Pantu ubumi bwa muntu bwaba nge cani,
abalula nge luba lya mu mpanga.
16Ilyo umwela waisa pupapo,
ninshi emyululukile, e miile,
ne ncende lyaikelepo tayakalibukishe.
17Lelo icitemwiko cakwa Yawe ico akwatila abamutiina cena camuyayaya,
no bololoke bwakwe tabupwa umukonkanina inkulo shonse isha bana ba bantu.
18Abo e bantu abasunga icipangano cakwe,
kabili abebukisha ukukonka bwino bwino amafunde yakwe.
19Yawe ewateeka mu mulu,
kabili no bufumu bwakwe ebwateeka aba pano isonde bonse.
20Mulepaala Yawe na matotelo imwe mwe bamalaika bakwe,
mwe mpalume shabulamba ishibeela ifyebo fyakwe,
mwe bomfwa ifyo asosa!
21Mulepaala Yawe na matotelo imwe mwe fita fyakwe fya mu mulu,
imwe mwe babomfi bakwe abacita ifyo afwaya!
22Mulepaala Yawe na matotelo imwe mwe fibumbwa fyakwe,
mu ncende shonse umo ateeka.
Ee, we mutima wandi paala Yawe na matotelo!