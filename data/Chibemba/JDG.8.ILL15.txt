Ifyo Gideoni acimfishe no kulandula
1Elyo abena Efulemu baipwishe Gideoni abati, “Bushe cinshi watucitila ifi? Mulandu nshi ushatwitileko ilyo mwaile mukulwisha abena Midiani?” Awe balimwebawile icabipisha. 2Nao Gideoni alibaswike ati, “Nga ine ico ncitile ni cinshi icakupalanya kufyo imwe mwacita? Bushe ukutolelesha kwa myangashi yakwa Efulemu takuwemepo ukucila ubusomboshi bonse ubwa myangashi yakwa Abiesa? 3Ala ni Lesa ewamupeele Orebu na Seebu, intungulushi sha fita isha bena Midiani, mu maboko yenu. Bushe ine, cinshi ningacita mukupalanya kufyo imwe mwacitile?” Awe pakumfwa aya mashiwi, babwesha imitima.
4Gideoni na bantu bakwe imyanda itatu (300), nelyo banakile batwalilile ukukunkunika abalwani babo, mpaka bafika ku mumana wa Yordani no kwabuka. 5Elyo atile ku bantu ba mu musumba wa Sukoti, “Mpeeleleniko ifita fyandi imikate, pantu nabanakisha ku nsala, elyo ncili ndekunkunika Seba na Salimuna, imfumu sha ku Midiani.”
6Nomba bacilolo ba mu musumba wa Sukoti batile, “Bushe Seba na Salimuna naubekata kale bali mu minwe yobe pakuti ifwe tupeele imikate ku fita fyobe fya nkondo?”
7Elyo Gideoni ayaswike ati, “Cisuma, nomba ilyo Yawe akapeela Seba na Salimuna mu maboko yandi, ine ndi nokwisa cenaula imibili yenu na membya ya myunga ya mu matololo na kuli nkololo.”
8Awe alifuminepo aile ku Penieli, kabili nako kwine aile landa cimo cine, lelo nabo bene bayaswike ngefyo abantu ba ku Sukoti bayaswike. 9Eico kanshi asosele ku bena Penieli ati, “Ilyo nkabweluluka panuma yakucimfya, nkesa bongolola ulu lupungu lwenu no kuluwisha panshi.”
10Nomba Seba na Salimuna bali mu Kakori pamo ne fita fya nkondo ukulingana na makana ikumi na yasano (15,000), bonse pamo abashele ku fita fyafumine ku bantu ba ku kabanga. Kanshi ifita fyonse ifyafwile ku lupanga fyali amakana umwanda umo na makumi yabili (120,000). 11Awe Gideoni aile alekonka inshila iyalambata amatololo, ku kabanga ka Noba na Yogibea ukwaleikala abantu abaleikala mu matenti, elyo kulya kwine ayasansa ifita mukubapulikishafye. 12Ishi mfumu shibili Seba na Salimuna isha ku Midiani shalifulumwike, nomba alibakonkele no kuyabekata, ne fita fyabo fyasalangana fyayafye nsale nsale.
13Ilyo ubulwi bwapwile, Gideoni mwana Yoashi abwelele ukufuma ku bulwi ukupitilila ku mupokapoka wa Heresi. 14Mu nshila aikete umulumendo umwina Sukoti no kumwipusha, elyo umulumendo alembele panshi amashina amakumi cine lubali na cine lubali (77) aya bakalamba na bacilolo ba musumba wa Sukoti. 15Elyo Gideoni aile ku bena Sukoti no kutila, “Moneni Seba na Salimuna aba, abo mwansuliilepo no kutila, ‘Bushe Seba na Salimuna naubekata kale, bali mu minwe yobe pakuti ifwe tupeele imikate ku fita fyobe ifitembwike?’ ” 16Elyo abuulile abakalamba ba mu musumba wa Sukoti no kuboma ifikoti ku membya ya myunga ya mu matololo na kuli nkololo. 17Elyo abongolwele ulupungu lwa Penieli no kwipaya bonse abaume ba mu musumba.
18Kabili Gideoni aipwishe Seba na Salimuna ati, “Bushe abantu mwaipeye ku Tabo bali ba musango shani?”
Nabo bayaswike abati, “Balifye nga iwe wine ukupalana, cila umo bonsefye balemoneka ngo mwana wa mfumu.”
19Elyo Gideoni abaswike no kutila, “Abo bali ni bamunyinane, abo twafyelwe nabo inda imo. Mu cishinkafye cakwa Yawe uwamweo, nalimo amubaleka amukanabepaya, na ine wine nga nshimwipeye.” 20Elintu apilibukile ku mwana wakwe ibeli, Yeta, no kutila, “Bepaye.” Nomba Yeta pa mulandu wakuti ali umwaice afilwa ukusomona ulupanga lwakwe, kabili ali no mwenso. 21Elyo Seba na Salimuna batile, “Isafye, utwipaye we mwine. Pantu ifyaba umwaume, efyo na maka yakwe yaba.” Awe Gideoni aimine no kubepaya kabili abuulile ne fyakubayemfya ifyo bakobeke mu mikoshi ya ngamila shabo.
Gideoni apanga ica efod ca golide
22Na panuma ya ifi fyonse ifyacitike, abena Israeli batile kuli Gideoni, “Ututeeke niwe, no mwana obe pamo pene no mwishikulu obe, pantu niwe utupuswishe ifwe ku maboko ya bena Midiani.”
23Lelo Gideoni abaswike ati, “Ine teti ndemuteeka imwe iyoo, nangufye mwana wandi wine takamuteeke iyoo, lelo Yawe umwine eukalamuteeka.” 24Kabili atile, “Ine ndipofye ne cintu cimo ico ndelomba kuli imwe, icakuti umuntu no muntu ampeeleko icisamiko ca ku matwi ica golide, ukufuma pafyo mwatapa.” Ulu elwali ulutambi lwa bena Ishimaeli ulwakufwala amasikiyo aya golide.
25Awe nabo balyaswike batile, “Mu cinefye twalakupeela.” Elyo bayanshika icisalu epo cila umo aleposa amasikiyo yakwe ayo afumishe pafyo batapile. 26Kabili ukufina kwa aya masikiyo aya golide Gideoni alombele kwafikile amashekeli ikana limo ne myanda cine lubali (1,700) ukwabula ukupendelako ifyakuyemfya, ifisamo fyakufwala ku mukoshi ne nsalu ishakashikila ishalefwala imfumu sha mu Midiani nangu iminyololo iyo balefwika ingamila shabo mu mukoshi. 27Awe Gideoni afibuulile, apangile icakufwala ca bushimapepo ica efodi no kucibika mu musumba wa Ofira, umusumba wakwe. Elyo bonse abena Israeli eko bakumukile no kulacipepa, bafumya na mano yabo kuli Yawe. Kabili ici cintu ecaishileba iciteyo kuli Gideoni pamo na ba mu ŋanda yakwe.
28Kanshi ifi efyo abena Midiani babacimfishe ku bena Israeli, kabili tabatalile abasalapuka nakabili. Eico kanshi mu bumi bwakwa Gideoni icalo caikele mu cibote pa myaka amakumi yane.
Gideoni afwa
29Panuma ya ifi Yerubibaali mwana Yoashi abwelelemo ku mushi kumwabo kukwikala. 30Gideoni akwete abana abaume amakumi cine lubali (70), abana bakwefye pantu aupile abanakashi abengi. 31Mu mukashi uo ashaupile mu bwinga, uwaleikala ku Shekemu, namo alikwetemo umwana mwaume, uo ainike ishina lya Abimeleki. 32Awe Gideoni mwana Yoashi afwile pa myaka isuma nganshi iya mu bukote bwakwe. Kabili ashiikilwe mu nindi yakwa wishi Yoashi mu musumba wa Ofira uwa bena Abiesi.
33Awe tapapitile inshita apo Gideoni afwilile, abena Israeli kabili babwekeshepo ukulacita bucilende mukukonka imbela sha milungu ba Baali, icakuti bacita na Baali Beriti ukuba umulungu wabo. 34Balilabile ukwibukisha Yawe, Lesa wabo, uyo uwabapuswishe ukufuma mu maboko ya balwani babo bonse mu mbali shonse. 35Kabili bafililwe no kulanga ukutasha ku lupwa lwakwa Yerubibaali, emukutila Gideoni, pa fintu ifisuma fyonse ifyo acitile abena Israeli.