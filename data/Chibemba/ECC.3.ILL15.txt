Ifintu fyonse fyaba ne nshita yafiko
1Kwaliba inshita ku cintu conse,
kwaliba na kashita mu mwaka ako ifintu ficitikilapo mwisamba lya mulu.
2Kuli inshita yakufyalwa, ne nshita yakufwa,
inshita yakulimba, ne nshita yakunukula icalimbwa,
3inshita yakwipaya, ne nshita yakundapa,
inshita yakubongolola, ne nshita yakukuula,
4inshita iyakulila, ne nshita iyakusansamuka,
inshita yakuloosha, ne nshita yakucinda,
5inshita yakupasa amabwe, ne nshita yakuyalonganika,
inshita yakukumbatana, ne nshita ya kukanakumbatana,
6inshita yakufwaya, ne nshita yakulufya,
inshita yakusunga, ne nshita yakuposaika,
7inshita yakulepula, ne nshita yakubila,
inshita yakwikala tondolo, ne nshita yakulanda,
8inshita yakutemwa, ne nshita yakupata,
inshita yakulwa inkondo, ne nshita yakwikala mu cibote.
9Bushe cinshi ico umubomfi amwenapo pa mulimo wakwe? 10Ee, ine pano mpelele nalimona umulimo uwakakata uo Lesa abika pali ifwe fwe bantunse. 11Ifintufye fyonse Lesa alifilenga ukuba ifisuma mu nshita yafiko. Kabili alitupeela amano ayakwishiba inshita iyapita ne ya kuntanshi, nomba ifwe teti twiluke pa milimo iyo Lesa abomba ukutulafye ku ntendekelo ukufika na ku mpela 12Na ine epakwiluka ukuti kanshi cawama umuntu alesansamuka no kulacita ifisuma pa nshita acili umumi. 13Umuntu onse ali nokulya, ali nokunwa, ali nokusansamuka pali fyonse ifyo aleculila, ifi bupe bwakwa Lesa.
14Ine nalishiba ukuti fyonsefye ifyo Lesa acita, ala fyakubelelela pe. Fwe bantu kuti twafilililwafye ukulundapo cimo nangufye ukufumyapo cimo. Ifyo Lesa acita fyakufwayafye ukuti abantu balemukwatila akatiina, epela. 15Icabapo, na limbi line epo cali. Icikacitika limbi, na nombaline ecilecitika. Lesa akalenga ukuti ifyaliko kale fyaisa bako nakabili.
Ulufyengo muno calo
16Kabili pano isonde ine nalimwene ifintu ifyaibelako, icakuti apali nokulacitika umulinganya epacitika ifyabubifi, apali nokulacitika ifisuma epacitika ifyabubifi. 17Na ine epakulatontonkanya mu mutima wandi nati, “Ni Lesa eukaputwila abalungami na babifi imilandu, pantu kwaliba inshita ku milandu yonse ne micitile yonse.” 18Kabili nalatontonkanya nati, “Lesa aleesha abantu pakubalanga ukuti babafye cimo cine nge nama.” 19Ngefyo ifituponena fwe bantu, efiponena ne nama shine. Umuntu alafwa, ne nama nayo ilafwa. Umuntu ne nama fipemenafye camumo. Umuntu tacila nama, pantu ubumi bwa muntu no bwa nama bumo bwine. Fyonse ifi kuicushafye. 20Umuntu ne nama fiyafye kumo kwine. Ni kwiloba ekwafuma umuntu ne nama, no kubwelela eko umuntu ne nama fibwelela. 21Nani uwingashininkisha ngo mweo wa muntu uya mu mulu, no mweo wa nama nga uya panshi mu mushili? 22Kanshi ine epakwiluka ukuti kanshi icingawamishapo ku muntu, awe kulilapofye pafyo aleculila, takuli cimbi ico muntu engacitapo, pantu takuli umusango umbi uo muntu engeshibilamo ifikamwishila ilyo akafwa.