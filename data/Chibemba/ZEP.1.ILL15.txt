Ifyo cikaba ilyo Yawe akafulwa
1 Ishiwi lyakwa Yawe ilyaishile kuli Sefania mwana Kushi uwali mwana Gedalia, na Gedalia nao ali ni mwana Amaria, uwali mwana wa mfumu Hesekia, pa nshita Yosia umwana wa mfumu Amoni ateekele icalo ca Yuda.
2Yawe alisosele ati,
“Ine nkonaula ifintu fyonse mpanga yonse pano isonde lyonse,
3nkalofya abantu bonse,
ne nama shonse, ne fyuni fyonse,
ne sabi line lyonse.
Imbifi shikatulumana umwina
ilyo nkalofya abantunse mpanga yonse pano isonde lyonse.”
Nine ne Yawe ndelanda.
4“Ine nkakanda abena Yuda
na bonse abekala mu Yerusalemu.
Nkonaula fyonse ifyashalamo ifyalola kukupepa Baali,
nkalofya na mashina ya basenshi naya bashimapepo bene ababombela Baali.
5Nkalofya bonse abaya pa mitenge
no kulapepelapo ifita fya mu mulu,
Bafukama no kumpepa ine ne Yawe,
lelo babuula ishina lya mulungu Moleki
elyo balumbula pakulapa.
6Nkalofya bonse abansangukila,
abashimfwaya ne Yawe,
abashisa uko ndi pakuti ndebapandako amano.”
7Ubushiku bwakwa Yawe nabupalama,
eico ikaleni tondolo pa cinso ca Mfumu Yawe.
Yawe alepekanya ilambo
kabili nasangulula abo aita.
8Yawe aletila ati, “Pali ubo bushiku ubwe lambo lyandi,
ine nkakanda intungulushi na bana ba mfumu,
na bonse bene abakonka imisango ya benafyalo.
9Pali ubo ubushiku nkakanda bonse abaciluka pa mwinshi ilyo baleingila,
abesusha iŋanda ya milungu yabo ifintu ifyabuluku no lufyengo.”
10Yawe asosa ati,
“Pali ubo bushiku mukomfwa inkuuta ku Mpongolo Yesabi iyaba mu Yerusalemu.
Mukomfwa imisowa yalatula ku ciputulwa cabubili ica musumba,
mukomfwa no mukunto uukalamba mu mpili.
11Ilyo mukomfwa ifi fintu mukapumepo imisowa
imwe mwe baikala mu citente ca mushika wa musumba,
pantu bashimakwebo bonse bakafwa,
bonse abacita amakwebo ya silifa bakonaika.
12Pali iyo inshita ine nkabuula ifisaniko,
nkaye ndelengula umusumba wa Yerusalemu.
Nkalimuna abantu abashasakamanapo nelyo cimo,
abekala mu busali bwabo,
abatontonkanya abati,
‘Awe Yawe takacitepo icintu icisuma nelyo cimo nangufye icibi iyoo,’
13Ala ifyuma fyabo fikatapwa,
na mayanda yabo yakabongololwa.
Amayanda ayo balekuula,
tabakayekalemo nakalya,
ne myangashi iyi balelima
tabakanweko mwangashi waiko nakalya.”
Ubushiku ubukalamba ubwakwa Yawe
14Ubushiku ubukalamba ubwakwa Yawe nabupalama,
nabupalama kabili buleisa mukwangufyanya.
Umfweni, inkuuta pa bushiku bwakwa Yawe iyikaba iyikali,
impalume ya bulwi ikapundila kulya kwine.
15Bulya bushiku bukaba ubushiku bwabukali,
ubushiku ubwakumanama no bucushi,
ubushiku ubwakucucutika, no bonaushi,
ubushiku ubwa mfifi no bulanda,
ubushiku ubwa makumbi kabili no kufitisha.
16Ubushiku ubwakulisha ipenga ne nkuuta sha bulwi,
pa kuwisha imisumba ya malinga
kabili ne mpungu sha petungi.
17Ine nkaletela abantu ubulanda,
kabili bakalaenda nge mpofu,
pantu balibifya kuli Yawe.
Umulopa wabo ukapongololwa ngo lukungu
ne fitumbi fyabo nga citindi.
18Nangu ni silifa wabo na golide wabo takakwate maka yakubapusushako,
pali bulya bushiku ubwa cipyu cakwa Yawe.
Isonde lyonse likapya mu mulilo wa bufuba bwakwe,
pantu akaleta impela ukwabula ukwenekela kuli bonse abekala mwisonde.