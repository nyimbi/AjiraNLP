Abena Levi
1 Ilyo Davidi akotele pa myaka iyingi, abuulile umwana wakwe Solomoni eo abika pa bufumu bwa mu Israeli. 2Kabili alonganika pamo intungulushi shonse isha mu Israeli, bashimapepo elyo na bena Levi. 3Abena Levi abali ne myaka amakumi yatatu (30) nangu ukucilapo, ebapendelwe. Elyo impendwa ya baume yali amakana amakumi yatatu na cine konse konse (38,000). 4Davidi asosa ati, “Pali aba, impendwa iyili amakana amakumi yabili na yane (24,000), ebakulamona pa milimo ya mu ŋanda yakwa Yawe. Elyo bambi nabo amakana mutanda (6,000) ni bacilolo na bapingushi. 5Impendwa amakana yane (4,000) ni bakalinda wa mpongolo. Elyo impendwa imbi iya makana yane (4,000) bali nokulabomfya ifilimba mpekenye pakulumbanya Yawe.”
6Kabili Davidi alekanya abena Levi mu mabumba ukulingana na bana bakwa Levi, Geshoni, Koati na Merari.
Abena Geshoni
7Mu bena Geshoni mwali Ladani na Shimei.
8Bamwana Ladani bali ni Yehieli ewali ibeli, elyo Setamu na Yoeli, bonse bali batatu.
9Bamwana Shimei bali ni Shelomoti, Hasieli na Harani, bonse pamo bali batatu. Aba ebali intungulushi sha ndupwa shakwa Ladani.
10Elyo bamwana Shimei bali ni Yahati, Sisa, Yeushi elyo na Beriya. Aba bane ebali abana abaume bakwa Shimei. 11Yahati ewali uwantanshi, elyo Sisa aba uwacibili. Lelo Yeushi na Beriya tabakwete abana abaume abengi. Ecalengele ukuti bapendelwe pamo nga bana ba lupwa lumo lwine.
Abena Koati
12Abana bakwa Koati bali ni Amuramu, Isa, Hebuloni na Usieli, bonse pamo bali bane.
13 Abana bakwa Amuramu bali ni Aroni na Mose.
Elyo Aroni na ba mu lupwa lwakwe bapatulwilwe kukulabomba ifintu fyamushilo nganshi, ukulaoca ububani pa cinso cakwa Yawe, ukulatumika, elyo nokulapaala amapaalo mwishina lyakwe umuyayaya.
14Abana bakwa Mose, umuntu wakwa Lesa, bapendelwe ukuba icipande cimo ica luko lwa bena Levi. 15Abana bakwa Mose bali ni Geshomu na Eliese.
16Pa bana bakwa Geshomu ni Shubaeli ewali uwantanshi.
17Pa bana bakwa Eliese ni Rehabia ewali uwantanshi. Kabili Eliesi takwete abana bambi abaume, lelo abana abaume bakwa Rehabia bali abengi.
18Pa bana bakwa Isa ni Shelomiti ewantanshi.
19Pa bana bakwa Hebuloni ni Yeriya ewantanshi, pakonka Amaria, uwabutatu ni Yahasieli, elyo uwalenga bune ni Yekameamu.
20Pa bana bakwa Usieli ni Mika ewali uwantanshi elyo uwabubili Ishiya.
Abena Merari
21Abana bakwa Merari bali ni Mali na Mushi.
Abana bakwa Mali bali ni Eleasa na Kishi. 22Eleasa afwilefye ukwabula ukukwata abana abaume lelo akwetefye abana abanakashi. Bamwana Kishi ebabopile.
23Abana bakwa Mushi bali ni Mali, Ederi na Yerimoti, bonse pamo bali batatu.
24Aba e bana bakwa Levi umo bafyalilwe mu mayanda ya bashibo, abali intungulushi sha mayanda ya bashibo, pamo ngefyo balependwa cila umo umo ukulingana ne mpendwa ya mashina yabo, abo ababombele imilimo iya mu ŋanda yakwa Yawe, ukufuma pa myaka amakumi yabili (20) nangu ukucilapo. 25Pantu Davidi atile “Apo Yawe Lesa wa bena Israeli napeela ukutuusha ku bantu bakwe nokuti naisa mukwikala mu Yerusalemu umuyayaya, 26kanshi abena Levi nomba takuli ukulasenda Itenti lyakwa Lesa nangu ifipe fyonse ifibomba mwi Tenti ili.” 27Ukulingana na mashiwi yakulekelesha ayakwa Davidi, abena Levi babapendele ukufuma pa bali ne myaka amakumi yabili (20) nangu ukucilapo.
28 Imilimo ya bena Levi yali yakwafwa abana bakwa Aroni mu milimo ya mu ŋanda yakwa Yawe, ukuba abakumona pa milimo ya mu mansa, mu miputule ya mumbali, ukusangulula ifipe fyonse ifyamushilo, no kubomba imilimo imbi iyalekana lekana iya mu ŋanda yakwa Lesa. 29Ebapeelwe ukumona pa mikate iyalebikwa petebulo, ubunga bwa mutuulo wa cabunga, utumikate utwapapatala utwabulamo intutumushi, pa milimo iyakupanga no kusakaanya, elyo ne fipimo fyonse ifyakupenda no kupiminako mu musango onse. 30Ebali nokulaima cila lucelo mukutotela no kulumbanya Yawe. Ifi fine efyo bali nokwisa bwekeshapo inshita ya cungulo, 31kabili nelyo lyonse kwaba ukoca amalambo yakupeela kuli Yawe pa masabata, pakutampa umweshi elyo na pa nshikunkulu shonse ishasalwa. Bali nokulabomba pa cinso cakwa Yawe inshita yonse iyapeelwe ukulingana ne mpendwa iyasontwa.
32Kanshi ifi efyo abena Levi balebomba imilimo yabo iya mwi Tenti lyakukumaninamo, mu cifulo camushilo nelyo bali mu minwe ya bamunyinabo aba mu lupwa lwakwa Aroni, mu milimo ya mu ŋanda yakwa Yawe.