Ubulambo bwa malambo yakoca
(Ukufuma 27:1-8)
1Besaleli apangile no bulambo bwa malambo yakoca ku cimuti ca akasia. Bwali ubwalingana mubutali na mubufumo amakubiti yasano, elyo ukuya mumulu namo amakubiti yatatu. 2Apangile insengo mu matungi yane ya bulambo, cila lutungi no lusengo, afipanga ku cimuti cimo pakuti insengo no bulambo fikabe icintu cimofye. Kabili ku bulambo alambatikeko no mukuba. 3Apangile ne fyakubomfya ku bulambo fyonse ku mukuba: Inongo, bafosholo, inweno, imitunkwilo ne fyakubikapo umulilo. 4Kabili apangile ica mukuba icafipunda ngo lunyungo, acibikile pa lubango ulwa pakati ka bulambo ukufuma pamulu. 5Apangile ne mikobelo ine ku mukuba uwalopolwa, ayengelele mu matungi yane ya pa cafipunda ngo lunyungo umwakupisha ifimuti fyakupingilako. 6Abashile ifyakupingilako ku cimuti ca akasia, alambatikeko no mukuba. 7Apishishe ne fimuti fyakupingilako mu mikobelo pakuti fileba mumbali ya bulambo pakubusenda. Apangile ubulambo bwa mbao ubwacenama.
Umusambilo wa mukuba
(Ukufuma 30:18)
8Kabili Besaleli apangile umusambilo ne cakuutekapo ifyakufuma ku milolani ya mukuba iya banakashi balebombela pa mwinshi we Tenti Lyakukumaninamo.
Icipango ce Tenti lyakwa Lesa
9Kabili apangileko no lubansa ku cipango ce Tenti lyakwa Lesa. Ulubali lwa ku kapinda ka ku kulyo lwalepele amakubiti umwanda umo (100). Abikileko ne nsalu shabuuta ishapikulwa ubusaka. 10Abikileko ne nceshi amakumi yabili (20) isha mukuba ne fyakushimikamo ifya mukuba amakumi yabili, ne mikofyo no tufyela twa ku nceshi ifya silifa. 11Lubali lwa ku kapinda ka ku kuso nako kwine lwalepele amakubiti umwanda umo (100). Kwali ne nceshi amakumi yabili isha mukuba ne fyakushimikamo ifya mukuba amakumi yabili, ne mikofyo no tufyela twa ku nceshi ifya silifa.
12Lubali ku masamba lwalepele amakubiti amakumi yasano (50). Kabili lwakupilweko ne nsalu, kwali ne nceshi ikumi limo ne fyakushimikamo ikumi limo, ne mikofyo no tufyela twa ku nceshi ifya silifa. 13Lwa ku kabanga ukutulila akasuba, nako kwine lwalepele amakubiti amakumi yasano (50). 14Ku lubali lumo ulwa ku mwinshi wa lupango lwa lubansa kwali nceshi shitatu ne fyakushimikamo nafyo fitatu ne nsalu yakupileko iyalepele amakubiti ikumi limo na yasano (15). 15Kabili ku lubali lubiye lwa lupango lwa lubansa pa mwinshi kwali inceshi shitatu ne fyakushimikamo fitatu, ne nsalu yakupileko iyalepele amakubiti ikumi limo na yasano (15). 16Insalu shakupile ku lupango lwa lubansa shonse shali ishabuuta ishapikulwa ubusaka. 17Ifyakwimikamo inceshi fyali ifya mukuba. Imikofyo no tufyela twa ku nceshi twali utwa silifa, elyo pa mulu wa nceshi alambatikepo silifa. Kanshi inceshi shonse isha ku lupango lwa lubansa shali no tufyela twa silifa.
18Icisalu ca pa mwinshi wa lupango lwa lubansa capangilwe ku bushishi bwacifufya, ubwakashikila, ubwakashika cee ne nsalu yabuuta iyapikulwa ubusaka, cintu cabombelwe ku muntu uwacenjela ukupikula. Mubutali calepele amakubiti amakumi yabili (20) elyo, nge nsalu sha lupango lwa lubansa, cali amakubiti yasano ukulola mumulu. 19Cakwete ne nceshi shine ne fyakushimikamo ifya mukuba nafyo fine. Imikofyo no tufyela twa ku nceshi fyali ifya silifa, elyo pa mulu wa nceshi alambatikepo silifa. 20Impopo shonse isha kwi Tenti lyakwa Lesa pamo pene ne sha ku lubansa lwa ku cipango ukushinguluka shali isha mukuba.
Ifintu ifyo babomfeshe pakupanga Itenti lyakwa Lesa
21Ifi e fintu fyonse babomfeshe pakupanga Itenti lyakwa Lesa, Itenti ilya cipangano. Mose akonkomeshe abena Levi ukufipenda, no walebangalila ni Itama mwana Aroni shimapapepo. 22Besaleli mwana Uri umwishikulu wakwa Huri, uwa mu luko lwakwa Yuda, ewapangile ifintufye fyonse Yawe akonkomeshe Mose ukupanga. 23Besaleli ali na Oholiabu mwana Aisamaki uwa mu luko lwakwa Dani uwacenjela mu fyakupanga panga no kwelenganya umwakucitila ifintu, kabili uwacenjela mu fyakupikula no ubushishi bwacifufya, ubwakashikila, ubwakashika cee elyo ne nsalu yabuuta ubusaka. 24Golide onsefye uo babomfeshe mu mulimo wakukuulila icifulo camushilo, ukulingana ne cipimo ca mu cifulo camushilo, afinine amatalanta amakumi yabili na pabula (29) pamo na mashekeli imyanda cine lubali na makumi yatatu (730). Abantu bapeele uyu golide ngo mutuulo wa cakutambika.
25 Silifa balonganike ukufuma ku ba lukuta abapendelwe afinine amatalanta umwanda umo (100) na mashekeli ikana limo imyanda cine lubali na makumi cine lubali na yasano (1,775) ukulingana ne cipimo ca mu cifulo camushilo. 26Umuntu apeele indalama beka umo, ekutila citika we shekeli iyapiminwe ukulingana ne cipimo ca mu cifulo camushilo iyo bonse abo abali ne myaka amakumi yabili (20) nangu ukucilapo bali nokupeela nga bapendwa. Abaume abapendelwe bali amakana imyanda mutanda na makana yatatu, imyanda isano na makumi yasano (603,550).
27Besaleli abomfeshe silifa uwafina amatalanta umwanda umo (100) pakwenga utwakwimikamo inceshi umwanda umo isha cifulo camushilo ne sha ku cisalu cakucinga. Ku kakwimikamo kamo alebomfya silifa uwafina italanta limo. 28Kuli silifa uwashelepo uwafinine amashekeli ikana limo imyanda cine lubali na makumi cine lubali na yasano (1,775) apangileko imikofyo ya ku nceshi, alambatikeko na pa mulu wa nceshi, kabili apangileko no tufyela twa ku nceshi. 29Umukuba uwafumine ku mutuulo wa cakutambika wafinine amatalanta amakumi cine lubali (70) na mashekeli amakana yabili ne myanda ine (2,400). 30Abomfeshe umukuba kukupanga utwakwimikamo inceshi sha ku mwinshi we Tenti Lyakukumaninamo no bulambo bwa mukuba, icafipunda ngo lunyungo ica ku bulambo ica mukuba ne fibombelo fya ku bulambo fyonse, 31elyo ne fyakwimikamo inceshi sha ku lupango lwa lubansa ne sha pa mwinshi wa lupango lwa lubansa ne mpopo sha kwi Itenti lyakwa Lesa shonse ne sha ku lubansa lonse ulwa cipango.