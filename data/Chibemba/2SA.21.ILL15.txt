Abena Gibeoni bacita icilandushi
1Mu nshiku sha kuteeka kwakwa Davidi, kwali icipowe pa myaka itatu, calebako cila mwaka. Kanshi Davidi epakwipusha Yawe. Nao Yawe amwasuka ati, “Saulo no lupwa lwakwe bacili no mulandu wakusumya umulopa, pantu balipaya abena Gibeoni.” 2Awe imfumu epakwita abena Gibeoni no kulanda nabo. Nomba abena Gibeoni tabali ba mu bena Israeli iyoo, lelo bena bali bena Amoli abasheleko, abo abena Israeli balapilepo umulapo ukuti bena bakabasha. Lelo Saulo mukutemwisha abena Israeli na bena Yuda, eco alefwaila ukwipaya abena Gibeoni. 3Davidi epakwipusha abena Gibeoni ati, “Bushe ico mulefwaya ukuti mucitile cinshi? Kabili nalacita shani pakuti ningawamya pa bubifi mukuleka mukapaale icuma ca cishilano cakwa Yawe?” 4Abena Gibeoni nabo bamwasuka abati, “Ifwe tatwakwata nsambu shakwipusha silifa nangu golide ukufuma kuli Saulo nangu ku lupwa lwakwe. Kabili tecansambu kuli ifwe ukubuula umo umwina Israeli no kumwipaya.” Davidi akonkeshapo ukubepusha nakabili ati, “Cinshi ico mulefwaya ine ukumucitila?” 5Nabo kabili bayasuka imfumu ati, “Pamo ngo muntu uwatonawile kabili uwapangile no kutulofya pakuti twibako nangu ukukwatamo incende mu calo ca bena Israeli, 6shi tulubwilenifye abana abaume bakwe cine lubali tukabepaye no kubatwala pa lwalala mukubakulikila pa cinso cakwa Yawe ku Gibea icifulo cakwa Saulo uo Yawe asalile.” Nayo imfumu epakusumina aiti, “Cisuma ndi nokubalubwila kuli imwe.”
7 Lelo imfumu yalangulukila Mefibosheti umwana wakwa Yonatani mwana Saulo pa mulandu wa mulapo bacitile pa cinso cakwa Yawe, uwali pakati kakwa Davidi elyo na Yonatani umwana wakwa Saulo. 8Lelo imfumu epakubuula Amoni, Mefibosheti, abana abaume babili abakwa Risipa umwana mwanakashi wakwa Aia, abo afyele kuli Saulo, pamo pene na bana abaume basano abo Merabi umwana umwanakashi wakwa Saulo afyele kuli Adirieli umwana wakwa Basilai umwina Meholati. 9Aba bonse imfumu Davidi yabalubwila na mu maboko ya bena Gibeoni, nabo babepaya no kubatwala pa lwalala epo babakulikila pa cinso cakwa Yawe. Bonsefye cine lubali bafwilefye pamo. Baipaiwa mu nshiku shantanshi isha bulobololo bwa fisabo, pakutendeka ubulobololo bwa bale.
10Risipa umwana umwanakashi wakwa Aia abuula insalu shabulanda no kuyanshikila icakwikalapo pa mwalala. Ukufuma pa kwamba kwa kusombola mpaka imfula yaloboka ukufuma ku mulu yalokela na pa fitumbi, Risipa talekele ifyuni fya mu lwelele fiwepo akasuba nangufye finama fya mpanga mu bushiku. 11Baebele Davidi ifyo Risipa umwana wakwa Aia acitile, uwali umukashi wakwa Saulo uo ashaupile mu bwinga. 12Ilyo Davidi aumfwileko, aimine aya senda amafupa yakwa Saulo pamo no mwana wakwe Yonatani ukuyafumya ku bakalamba abekalacalo ba mu Yabeshi Gileadi. Aba ebayafyushishe mu bumfisolo ukufuma mu lubansa lwa cintubwingi ulwa Beti Shani, uko Abafilisiti babakulikile, panuma yakwipaya Saulo pa Giliboa. 13Davidi epakuleta amafupa yakwa Saulo no mwana wakwe Yonatani ukuyafumya kulya, na mafupa ya bantu balya abo baipeye mukukulikwa pa lwalala, bayalonganya pamo.
14Bashiikile amafupa yakwa Saulo na yakwa Yonatani umwana wakwe mu nshinshi yakwa Kishi, wishi wakwa Saulo ku Sela mu calo cakwa Benjamini. Kabili bacitile fyonse ifyo imfumu ya bakonkomeshe. Elyo na panuma ya ifyo, Lesa epakwasuka amapepo, alangulukila ne calo.
Ubulwi pakati ka Bafilisiti
15Kabili kwali ubulwi pakati ka Bafilisiti na bena Israeli. Davidi atentemwike na bantu bakwe kukulwisha Abafilisiti. Davidi alinakile nganshi pali ubu bulwi. 16Elyo Ishibi Benobu, umo uwa pa lupwa lwakwa Rafa, uo ifumo lya mukuba lyakwe lyafinine amashekeli imyanda itatu (300) kabili uwaipangeshe no lupanga ulupya, atile, “Ndi nokwipaya Davidi.” 17Lelo Abishai mwana Seruiya epakwisa kuli Davidi kukumupususha. Awe alasapo Umufilisiti uyo, amwipaya. Elyo abantu bakwa Davidi balapa pa cinso cakwe abati, “Tecakwesha nakabili ukuya na ifwe ku bulwi, epakuti icisaniko ca bena Israeli cikashima.”
18Nomba umuyila inshiku, ubulwi na bumbi bwabako na Bafilisiti, ku Gobu. Muli ubu bulwi Sibekai umwina Hushati aipeye Safa, uwali uwa mu lupwa lwakwa Rafa.
19Nakabili kwali ubulwi na Bafilisiti ku Gobu, Elianani umwana wakwa Yaare Oregimu umwina Betelehemu nao aipeye Goliati umwina Gati, uwali ne fumo lya musako kwati mulando wakupikwilapo insalu.
20Nakabili ku bulwi na bumbi ubwacitike ku cifulo ca Gati, kwaliko icimuntu icalunduka nganshi. Cali ne minwe mutanda kuli cila cisansa, kabili cali ne fikondo mutanda kuli cila lukasa, fyonse pamo fyali amakumi yabili na fine (24). Nao wine ali uwa mu lupwa lwakwa Rafa. 21Kanshi ilyo ena asebenye abena Israeli, Yonatani mwana Shimeya, munyina Davidi alimwipeye. 22Aba bonse bane bali ba mu lupwa lwakwa Rafa mu Gati, kabili bonse bafwile ku minwe yakwa Davidi na bantu bakwe.