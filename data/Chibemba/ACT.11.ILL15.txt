Petelo alondolwela ulukuta lwa mu Yerusalemu ifyo alicitile
1Abasole na babwananyina bonse mu Yudeya baumfwile ukuti Abenafyalo nabo nabapokelela ishiwi lyakwa Lesa. 2Kanshi ilyo Petelo abwelela ku Yerusalemu, abasumina Abayuda balamumanya. 3Balamweba ati, “Waile fikilila ku bantu abashasembululwa, kabili no kulya walalya nabo!” 4Kanshi Petelo epakutampa, alabalondolwela bwino bwino fyonse ifyo cali.
5Ati, “Ine nali mu musumba wa Yopa, ndepepa, awe naisanga mu cimonwa. Elyo namona icintu cimo icapala icisalu icikalamba, balecishisha panshi ukufuma mu mulu ku fisempe fine. Awe cafika mupepi napo ndi. 6Awe nati ndolekeshe mukati, namonamo inama sha misango ne misango, ne fikulaika ne fyuni. 7Elyo natesha ishiwi lyanjeba aliti, ‘Petelo, ima, ipaya, ulye.’ 8Lelo ine nayasuka nati ‘Awe, cakaana we Mfumu. Ine nshatala ndya icishasangululwa nangu icakowela.’ 9Nakabili ishiwi lyabwekeshepo ukufuma mu mulu aliti, ‘Ifyo Lesa asangulula, iwe wilafita auti fyakowela.’ 10Ici cintu cabwekeshepo imiku itatu. Elyo icisalu casendwa mu mulu. 11Pa nshita ine iyo, abantu batatu abo batumine ukufuma ku Kesalia ukwisa kuli ine, bafika. Baiminina na pa mwinshi wa ŋanda naleikalamo. 12Elyo Mupashi anjeba ukuya nabo ukwabula ukushingashinga. Aba bamunyinefwe mutanda twaile nabo ku Kesalia. Awe twaya ingila na mu ŋanda mwa Konelio. 13Elyo Konelio alatushimikila ifyo amwene malaika naiminina mu ŋanda mumwakwe. Uyu malaika amweba ati, ‘Tuma umuntu ku Yopa uwakuti aye ita Simoni uo batila Petelo. 14Uyu muntu eukesa kweba amashiwi yakuti iwe no lupwa lobe mukamone ukupusuka.’ 15Kutifye cilya natampa ukulanda, awe Mupashi Wamushilo aisa pali bena nga filya fine cali kuli ifwe pakutampa. 16Elyo naibukisha nefyo Imfumu yasosele aiti, ‘Yoani alebatisha ku menshi, lelo imwe mukalabatishiwa kuli Mupashi Wamushilo.’ 17Kanshi apopene Lesa apeela Abenafyalo ubupe bumo bwine ubo atupeele ilyo twasumine mu Mfumu Yesu Kristu, bushe ine nine ningalesha Lesa?”
18Ilyo baumfwa ifi, awe ne mitima yaikala. Balalumbanya na Lesa abati, “Kanshi Lesa naleka na Benafyalo nabo bamone ukulapila no kupilibuka, pakuti bakwate umweo!”
Ulukuta lwa mu Antioki
19Panuma yakwipaya Stefano, abasumina epakusalangana, ico Abayuda balebacusha nganshi. Basuka bamo bafika na mu calo ca Fonisia na ku cishi ca Saiprasi na ku musumba wa Antioki. Kwena baleshimikilakofye Abayuda beka amashiwi yakwa Yesu. 20Lelo bamo pa basumina, abafumine ku Saiprasi na ku Kurene, baile ku Antioki balabila Imbila Nsuma ya Mfumu Yesu ku Benafyalo. 21Imfumu nayo yalabafwako. Awe na bantu abengi basumina, banakila Imfumu.
22Ili lyashi lyasuka lyaumfwika kwibumba lya ku lukuta lwa ku Yerusalemu. Elyo nabo batumineko Banaba ku Antioki. 23Ilyo afikileko, cilya amwene ifilangililo fya cikuuku cakwa Lesa, awe alisansamwike. Abakonkomeshe ukwikatilila ku Mfumu mu cisumino ne mitima yabo yonse. 24Banaba ali umuntu umusuma, uwacisumino kabili uwaisulamo na Mupashi Wamushilo. Awe na bantu abengifye epakunakila Imfumu.
25Elyo Banaba aya ku Taso kukufwaya Saulo 26Cilya amusanga, amuleta ku Antioki. Kanshi pa mwaka utuntulu Banaba na Saulo baikele mu lukuta, balefunda na bantu abengi. Kabili ni mu Antioki emo batampile ukulaita abasambi ukuti “Bena Kristu.”
27Mu nshita ine iyi ilyo Banaba na Saulo bali mu Antioki elyo bakasesema bamo baishile ku Antioki ukufuma ku Yerusalemu. 28Elyo umo pali aba bakasesema, ishina lyakwe ni Agabu, aiminina. Elyo ku maka yakwa Mupashi Wamushilo asobela nokuti, “Mu calo conse ca bena Roma mukapona icipowe icabipisha.” Na cine kwaishile pona icipowe ilyo Kilaudio ali kateeka mukalamba mu buteko bwa bena Roma. 29Elyo abasambi baumfwana ukuti bali nokutuma ifyakwafwako ababwananyina banabo aba mu Yudeya. Abati “Cila muntu ali nokupeela apo akwatile.” 30Kanshi efintu bacitile. Bapeela Banaba na Saulo indalama ishakutwala ku bakalamba mu Yerusalemu.