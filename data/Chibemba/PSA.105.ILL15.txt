1Akutoteleni Yawe! Mulekuuta peshina lyakwe.
Muleshimikilako ne mishobo ya benafyalo ifyo acita.
2Mulemwimbila, muleimba isha malumbo,
mulelanda pa fintu ifyakupapa ifyo acita.
3Mulesekelela mwishina lyakwe ilyamushilo.
Muleleka imitima ya bafwaya Yawe ilesansamuka.
4Mulelolesha kuli Yawe na ku maka yakwe,
mulefwaya icinso cakwe inshiku shonse.
5Muleibukisha ifipeshamano ifyo acita,
mwilalaba ifinjelengwe no bupingushi bwakwe ubo alanda.
6Mwe bufyashi bwakwa Abrahamu umubomfi wakwa Yawe,
imwe bamwana Yakobo, mwebo aisalilafye.
7Ena ni Yawe, e Lesa wesu.
Ubupingushi bwakwe bwaba pano isonde ponse.
8Alebukisha icipangano cakwe umuyayaya,
icebo ico akonkomesha ku nkulo ikana limo (1,000),
9E cipangano ico apangene na Abrahamu,
umulapo alapile kuli Isaki,.
10Acifikilishepo kuli Yakobo ukuba icipope,
ukuti cikabe icakubelelela pe kuli Israeli, mukutila,
11“Kuli iwe ine nkapeela icalo ca Kenani,
ecikaba icuma cobe icabupyani.”
12Ilyo aba bantu balifye abampendwa iyinono,
abanono icine cine kabili abeni muli ici calo,
13Abaleendauka ukufuma ku mushobo umo ukuya ku mushobo ubiye
kabili ukufuma ku bufumu bumo na ku bufumu bubiye.
14Nomba Yawe tasuminishe nangu umo ukuti alebacusha,
pakubacingilila alekalipila bashamfumu.
15Atile, “Kwiba uwakwikata mu basubwa bandi abo nasala,
kwiba uwakucusha bakasesema bandi.”
16Yawe atumine icipowe mu calo,
kabili aonawile ifyakulya fyonse.
17Kabili alitangisheko umuntu umo ni Yosefu,
uo bashitishe ngo musha.
18Amolu yakwe yalifye filonda filonda ku minyololo iyo bamukakileko,
bamukakile ne koli lya cela mu mukoshi.
19Yasuka ne nshita asobele kale yafika,
mpaka no kusobela kwakwa Yawe kwafikilishiwa.
20Elyo imfumu ya mu Egupto yatuma abakuya mukakula,
uyu wine e kateeka wa mishobo uwamukakwile.
21Yamucita umukalamba pa ba kwisano lyaiko,
no kuba kangalila wa cuma caiko conse.
22Yosefu alefundako na bana bakwa Farao umo alefwaila,
kabili no kupandako abakalamba ba kwisano amano yene yene.
23Elyo Israeli aile ku Egupto,
Yakobo aikele ngo mulebeshi mu calo ca Hamu.
24Yawe epakubafusha nganshi,
no kubalenga ukuba abengi ukucila abalwani babo.
25Ecalengele na bena Egupto bapate abantu bakwe,
kabili no kupangila ababomfi bakwe.
26Kanshi epakutuma umubomfi wakwe Mose,
na Aroni uo asalile umwine.
27Bacitile ifipeshamano mu Egupto mwine,
ne finjelengwe mu calo ca Hamu.
28Yawe atuma imfifi mu calo,
namo mwafiitafye fititi,
Lelo abena Egupto bena bakaanininafye ukubeela amashiwi yakwe.
29Amenshi ya mu mimana yabo ayasangula umulopa,
ici calengele ne sabi ukufwa.
30Mu calo cabo conse mwaisulamo ifyula,
ifyaile fikafye na ku masanshi ya bakateeka wabo.
31Ilyo Yawe alandile, awe no tushembele utwingi twaisa,
na balunshi abengi nganshi bakumana icalo conse.
32Imfula yayaluka ukuba iyacitalawe iya mabwe,
ne myele ya nkuba yapanta mu calo conse.
33Aonaula ne myangashi ne mikunyu yabo,
awisha ne miti mu calo cabo.
34Ilyo Yawe alandile, awe na makanta alakata,
na fipalala imintapendwa.
35Fyalya ifintu fyonse ifyamenene mu calo cabo,
pamo ne fisabo fyonse ifya mu mushili.
36Elyo Yawe aipaya amabeli mu calo ca Egupto,
abana babo abo bafyele ninshi bacili na maka ya bulumendo.
37Epakufumyamo abena Israeli,
nabo basenda silifa na golide,
kabili tapali nangu umo pakati kabo uwakushingashinga.
38Abena Egupto bena tepakutemwa pakumona uko abena Israeli baleya,
pantu balebatiina nganshi.
39Yawe epakwansa ne kumbi pakubakupa,
ne ntumba ya mulilo iyakubasanikila ubushiku.
40Ilyo bamulombele icakulya,
nao alibapeele inkwale,
kabili alibapeele umukate ukufuma ku mulu uwakuti baleikuta.
41Alepwile icilibwe, mwafumfumuka amenshi,
nayo yalepita mu matololo kwati mumana.
42Pantu alibukishe icilayo cakwe icamushilo,
ico alaile Abrahamu umubomfi wakwe.
43Kanshi ifi efyo Yawe afumishe abantu bakwe abaile balesekelela.
Abantu bakwe abo asalile umwine
baile baleanga no tupundu baleyaula.
44Aile bapeela ne fyalo fya ba mishobo imbi,
aleka bapoka ne fyalo bashaculilepo.
45Epakuti balenakila amafunde yakwe,
balesunga ne fipope fyakwe.
Akulumbanyeni Yawe!