Amafunde ya palwe Sabata
1Mose alongenye ulukuta lonse ulwa bena Israeli pamo, abeba ati, “Ifi efyo Yawe amukonkomesha ukulacita. 2Mukalebomba imilimo mu nshiku mutanda, lelo ubushiku ubwalenga cine lubali bwena bukaleba ubwamushilo, Isabata lyakwa Yawe ilyakutuushamo. Uyo onse uukabombamo umulimo uuli onse akepaiwe. 3Mwikalakosha mulilo konse uko muleikala pa bushiku bwe Sabata.”
Ifyakubomfya pakupanga Itenti lyakwa Lesa
(Ukufuma 25:1-9; 39:32-43)
4Mose aeba ulukuta lonse ulwa bena Israeli ati, “Ifi efyo Yawe akonkomesha. 5Ukufuma pafyo mwakwata musangwilepo Yawe umutuulo. Uyo onse uuli no mutima wakupeela kuli Yawe umutuulo kuti aleta golide, silifa no mukuba, 6kabili ubushishi ubwacifufya, ubwakashikila no bwakashika cee, insalu ishabuuta ubusaka, amasako ya mbushi, 7impapa sha basukusuku ishatumpwa mu muti uwakashika, impapa ishisuma ishatelela, ne mbao sha muti wa akasia, 8elyo na mafuta ya miolifa ayakusanika mu cisaniko, ne fya cena cisuma ifyakubika mu mafuta yakusuba na mu bubani ubwanunka ubusaka, 9kabili no tumabwe twa onikisi elyo no tumabwe tumbi utwamutengo utwakubilila pa cakufwala ca pa mulu wa mwingila ica efodi na pakati ka tumba wa pa cifuba.”
10“Abo bonse muli imwe abacenjela mukupanga ifintu, bali nokwisa panga ifintu fyonse ifyo Yawe akonkomesha. 11Bakapange Itenti lyakwa Lesa, itenti line ne cakufimbako, imikofyo, impanda, imyalo, inceshi elyo no twakwimikamo impanda, 12kabili Imbokoshi ya Cipangano ne fimuti fyakuipingilako ne Nkupiko apakufutilwa ifyabubifi ne cisalu cakucingako, 13elyo itebulo kumo kwine ne fimuti fyakulipingilako, ifibombelo fyaliko fyonse ne mikate yakuba pa cinso cakwa Lesa, 14icakutekapo ifisaniko fyakupeela ulubuuto ne fibombelo fyaciko fyonse, ifisaniko kumo kwine na mafuta ya mu fisaniko, 15kabili no bulambo bwakocelapo ububani ne fimuti fyakubupingila, amafuta yakusuba, ububani ubwanunka ubusaka ne cisalu ca pa mwinshi we Tenti lyakwa Lesa, 16elyo no bulambo bwakulekelapo amalambo yakoca ne ca mukuba icafipunda ngo lunyungo, pamo ne fimuti fyakubupingilako ne fibombelo fyabuko fyonse, umusambilo wa mukuba ne cakuutekapo, 17insalu shakukupa ku lupango lwa lubansa, inceshi no twakushimikamo, elyo ne cisalu ca pa mwinshi wa lupango lwa lubansa, 18impopo sha kwi Tenti lyakwa Lesa ne sha ku lupango lwa lubansa ne myando yashiko, 19insalu ishapikulwa ubusaka shakwa shimapepo ishakufwala ilyo alebomba mu Muputule wamushilo, shonse pamo ne nsalu shamushilo shakwa Aroni shimapepo ne sha bana bakwe abaume shakubombelamo umulimo wa bushimapepo.”
Abantu baleta imituulo
20Elyo ulukuta lwa bena Israeli lonse lwafumine apali Mose. 21Kabili uyo onse uwaipeelesha, uwali no mutima wakupeela, aletele umutuulo kuli Yawe uwakukuulila Itenti Lyakukumaninamo, ifintu fyakubomfya mu mapepo ne fyakupikwila insalu shamushilo. 22Abo bonse abali no mutima wakupeela, abaume na banakashi cimo cine, baletele ifisamo ifyakuiyemfya ifya golide ifyalekana lekana: Imikofyo, amasikiyo, imbalaminwe elyo ne fyakuiyemfya. Umuntu onse kabili afipeele ngo mutuulo wa golide uwa cakutambika kuli Yawe. 23Onse uwakwete ubushishi ubwacifufya, ubwakashikila no bwakashika cee, ne nsalu ishabuuta ubusaka, amasako ya mbushi, ne mpapa sha basukusuku ishatumpikwa mu muti uwakashika, ne mpapa ishisuma ishatelela aliletele. 24Abo abakwete silifa nangu mukuba baliletele ngo mutuulo wakwa Yawe, kabili nabo bene abakwete imbao sha muti wa akasia ishingabomba ku mulimo uuli onse baliletele. 25Abanakashi bonse abacenjela ukupyata ubushishi ku minwe baletele ubushishi bapyatile ubwacifufya, ubwakashikila, ubwakashika cee no bwabuuta ubusaka. 26Elyo abanakashi bonse abali no mutima wakubomba kabili abacenjela nganshi bapyatile amasako ya mbushi. 27Intungulushi nasho shaletele utumabwe twa onikisi no tumabwe twamutengo tumbi utwakwikasha pali efodi na pali tumba wa pa cifuba. 28Kabili shaletele ifya cena icisuma na mafuta ya miolifa yakusanika mu cisaniko no kubika mu mafuta ya kusuba no kubika mu bubani ubwanunka ubusaka. 29Abena Israeli, abaume na banakashi, bonse abali no mutima wakupeela baletele kuli Yawe imituulo yakuitemenwa iyakubomfya ku milimo yonse Yawe akonkomeshe ukupitila muli Mose.
Ababomfi bakupanga Itenti lyakwa Yawe
(Ukufuma 31:1-11)
30Elyo Mose aebele abena Israeli ati, “Moneni, Yawe alisonta Besaleli mwana Uri, mwishikulu Huri uwa mu luko lwakwa Yuda. 31Kabili alimwisushamo Umupashi wakwa Lesa, ukucenjela, ukwishiba elyo na mano yakupanga ifya misango yonse. 32Akalaelenganya ifyakupanga bwino ifya golide ne fya silifa ne fya mukuba, 33elyo ne fyakuputula amabwe no kuyekasha, ifyakubasa ifimuti ne fyakupanga panga ifya misango yonse. 34Kabili Yawe alipeela bonse babili Besaleli na Oliabu mwana Aisamaki uwa mu luko lwakwa Dani amano yakufundako bambi. 35Yawe alibesushamo amano ayakubomba imilimo iya misango yonse, ayakupanga panga ifintu, na ya belenganya umwakucitila ifintu, na ya bacenjela nganshi mu fyakupikula no bushishi bwacifufya, ubwakashikila no bwakashika cee, na ya baishiba ifyakupikula ne nsalu ishabuuta ubusaka. Aba bonse e bantu abacenjela mu fyakupanga panga na mukwelenganya umwakucitila ifintu.”