Ulwimbo ulwaimbile Asafu.
1Witalala tondolo we Lesa,
wikutumanafye we Lesa, nangu wiikala shilili.
2Pantu mona abalwani bobe ifyo balulunkene,
nefyo abakupata batongomwene imikoshi.
3Balepangana ifyakucita abantu bobe mu bucenjeshi,
balepangila abantu abo usunga baleti,
4“Iseni tulofye umushobo wabo,
pakuti ishina lya bwina Israeli kwikaba uwakulibukisha.”
5Bapangana no mutima umo,
nabapangana ukwisa kulwisha.
6E bena Edomu, na bena Ishimaeli,
abena Moabu na bena Haga,
7pamo pene na bena Gebali, abena Amoni, abena Amaleki,
Abafilisiti na bena Turi.
8Na bena Asria bene nabampana nabo,
pakukosha uluko lwakwa Loti.
(Selah)
9Ubacite ifyo wacitile abena Midiani,
ifyo wacitile kuli Sisera na Yabini pa mumana wa mukuku uwa Kishone.
10Abalobele pa Eni Dori,
abasangwike ifisoso fya pa mushili.
11Ucitile abakalamba babo ukuba nga Orebu na Seebu,
ne ntungulushi shabo nga Seba na Salimuna.
12Abatile abati,
“Natupoke icalo cakwa Lesa ica mulemfwe wakucemenamo cibe cesu.”
13Ubolule nga kankungwe we Lesa wandi,
babe nge misungu iyasendwa no mwela.
14Filya umulilo oca umutengo,
no lubingu pa mulu wa mpili,
15efyo ubakunkunike kuli kankungwe,
kabili ubapeshe ku cimwela.
16Uleke insoni shibawe pa menso,
pakuti bafwaye ishina lyobe we Yawe.
17Uleke babe ne nsoni pe no mwenso uukalamba,
bakafwe imfwa iya musebanya.
18Uleke beshibe ukuti niwe weka uwitwa ishina lya Yawe,
ukuti niwe Lesa Mukulu ponse pano pesonde.