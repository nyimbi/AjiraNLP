Ulwimbo lwakwa Debora na Baraki
1Na pali bulya bwine bushiku Debora pamo na Baraki mwana Abinoamu baimbile ulwimbo ulu ulwakuti,
2“Paaleni Yawe na matotelo! Pantu intungulushi nashitungulula Israeli,
kabili abantu mukuitemenwa nabaipeelesha abene beka.
3Umfweni ifi, imwe mwe shamfumu!
Kutikeni, imwe mwe bakateeka!
Ine ni kuli Yawe eko ndeimbila.
Ine ndi nokulumbanya Yawe, Lesa wa bena Israeli.
4“Mwe Yawe, ilyo mwafumine ku Seiri,
lintu mwaendele ukufuma ku calo ca Edomu,
isonde lyalitenkene, imyulu yaisuka,
elyo amakumbi nayo yaloka imfula.
5Impili shalisunkene pa cinso cakwa Yawe, umwine wa Sinai,
no kutenta pa cinso cakwa Yawe, Lesa wakwa Israeli.
6“Mu nshiku shakwa Shamuga mwana Anati,
mu nshiku shakwa Yaeli,
imisebo yalibumine,
na balendo balashokoloka mu tushila twa mumbali.
7Ukwikala mu mishi kwalipwile,
kwalipwile mu Israeli,
mpaka ukwisa kwakwa Debora,
ilyo aishile nga nyina wakwa Israeli.
8Ilyo basalile imilungu iyipya,
elyo kwali ubulwi ku mpongolo ya musumba.
Kabili takwali nelyo umo uwakwete inkwela nangu lifumo
pakati ka bantu amakana amakumi yane (40,000) mu Israeli.
9Umutima wandi naupilibukila ku bakalamba ba fita fya mu Israeli,
abaipeeleshe abene pakati ka bantu.
Paaleni Yawe na matotelo!
10“Imbeni imwe mwe bendela pali bapunda ababuuta,
mwe bekala pa matanda ya bakankala,
elyo na imwe mwe benda mu misebo panshi.
11Kutikeni ku bemba ne nsansa ku mbali ya fishima fya menshi.
Pantu eko bena balondolola ifyo Yawe aba kacimfya,
ukucimfya kwa bekalamushi ba mu Israeli.
“Elyo na bantu bakwa Yawe batentemukila ku mpongolo.
12‘Buka, buka, iwe Debora!
Buka, buka, amba ukwimba ulwimbo!
Baraki ima, utwale bankole bobe,
iwe we mwana wakwa Abinoamu.’
13“Elyo abantu abasheleko batentemukile ku bacindami,
abantu bakwa Yawe baishile kuli ine pamo nge mpalume shabulwi.
14Bafumine muli Efulemu,
abo intuntuko yabo yali muli Amaleki.
Munonko Benjamini nao ali na bantu bobe.
Ukufuma kuli Makiri ekwafumine bakangalila ba fita,
na bakalamba ba fita nabo bafumine kuli Sebuloni.
15Intungulushi sha bena Isaka ebali pamo na Debora.
Ee, ifyali Isaka efyali na Baraki, balemubutushisha ukulola kwishika.
“Pakati ka nko shakwa Rubeni epo abantu balepandanina amano.
16Bushe mulandu nshi wikalile mu macinka,
kukumfwa ku minsoli abacemi balishisha ifitekwa fyabo?
Mukati ka mpuka sha bena Rubeni emwali ukulapandana amano nganshi.
17Gileadi aikele kwishilya lya Yordani.
Kabili Dani, bushe mulandu nshi ekalile mu mato?
Asheri nao ashele naikala mu lulamba lwa mumana,
kabili pa fyabu fyabo epo ekele.
18Abantu bakwa Sebuloni tabatiinine mfwa,
pamo nga bena Naftali, abali pa mulundu apasansama.
19“Imfumu shalishile, shatantama ku bulwi.
Lyena imfumu sha bena Kenani shalwa,
bali pa bulwi ku Tanaki ku mumana wa Megido,
lelo tabatapileko silifa nelyo umo.
20Ukufuma mu mulu intanda nasho shalalwisha,
ukufuma umo shipita shalwile na Sisera.
21Umukuku wa mumana wa Kishoni walibasendele,
uyu mumana wakale nakale, umumana wa Kishoni.
We mutima wandi shipafye no kukosa!
22Elyo inshindo sha bakabalwe shanyantaula umushili,
baya balebutuka pakuya ku babulamba babo.
23“Malaika wakwa Yawe asosa ati, ‘Lapisheni Merosi,
lapisheni pa maka abantu abekalamo,
pa mulandu wakufilwa ukwafwilisha Yawe,
ukwafwilishako Yawe mukulwisha ifita fyamaka.’
24“Abe uwapaalwa ukucila mu banakashi bonse,
Yaeli muka Heberi umwina Keni,
abe uwapaalwa ukucila abanakashi bonse abekala mu matenti.
25Sisera alombele amenshi yakunwa, nomba ena amupeela umukaka,
amupeele umukaka uwatikama mu lukombo ulusuma ulunwenako bashimucindikwa.
26Atambika ukuboko kwakwe ukwa kuso pakwikata ulupopo lwe tenti,
no kuboko kwakwe ukwa ku kulyo aikatilako inondo ya mubomfi.
Apampamina Sisera, amutobaula umutwe,
amupulinkanya na pa nsense ya kutwi.
27Pa makasa yakwa Yaeli epo abotelele, awile no kulambalala.
Pa makasa yakwa Yaeli epo abotelele,
apo abotelele palya pene awile, epo afwilile.
28“Nyina wakwa Sisera alengele pa nsolokoto,
kunuma ya fipunda fyaliko, no kupunda ati,
‘Bushe cinshi iceleta lyakwe lyakokwela ukwisa?
Bushe cinshi amaceleta ya bakabalwe yacelelwa ifi?’
29Abacenjeleshepo pa bakashana bakwe nabo bamwasuka ati,
cacine aleilandilafye umwine, aleti,
30‘Bushe tabasangile no kulaakanya ifyakutapa?
Umukashana umo umo nangu babili babili ku mwaume umo.
Kabili bacili balesalila Sisera insalu shisuma ishabalala,
icitambala icapikulwa bwino ica mu mukoshi wakwe ukufuma pa fyakutapa.’
31 “Eico kanshi shilengeni bonse abalwani benu balobelele, mwe Yawe!
Lelo shilengeni bonse abamutemwa babe nga kasuba akalefuma mu maka yakako.”
Elyo na mu calo mwali icibote pa myaka amakumi yane (40).