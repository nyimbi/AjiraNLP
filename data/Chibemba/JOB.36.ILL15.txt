Elihu alumbanya amaka yakwa Lesa
1Elihu akonkanyapo ukusosa ati,
2“Ntekelafye umutima, uleke nkulondolwele,
pantu ine ncili ne fyakuti nsoseleko Lesa.
3Amano yandi ine yafuma ukutali,
nalishiba ifyakusoselako kabumba wandi pantu alalungika.
4Pantu icine cine ifyo ine ndesosa te fyabufi iyoo,
ico ne ulekweba ndi muntu uwamano nganshi.
5“Mona ni Lesa e wamaka lelo tasuusha umuntu nangu umo,
ewakwatisha amaka ayengi ayakumfwa.
6Taleka abantu babi baleikalilila,
alaputwila abalanda imilandu bwino.
7Lesa tafumya amenso yakwe pa bantu abaololoka imitima,
lelo abateka pa cipuna pamo ne shamfumu
no kubacindamika umuyayaya.
8Asuka abakaka mu minyololo,
no kubekata ku myando ya macushi.
9Epakubalanga fyonse ifyo balecita,
no kubeba bumpulamafunde bwabo ubo balecita ku cilumba cabo.
10Epakubakomona amatwi pakuti bomfwishe ifyo Lesa alebasoka,
nefyo bali nokuleka imisango yabo iyabipa.
11Nga cakuti baumfwa no kwamba ukumubombela,
lyena kuti inshiku shabo shalapwa mwishuko,
ne myaka yabo kuti yalapwa umutelelwe.
12Lelo nga bakaana ukumfwa, ninshi bakaloba ku lupanga,
kabili bali nokufwa ukwabula amano.
13“Lelo abaumalala imitima, bekala abafulwa,
balakaana no kumupapata nga abakaka.
14Bafwa ilyo bacili imisepela,
pakati ka bacilende ba mu mfuba abaume.
15Apususha abalanda mu nshita shabo ishabulanda,
no kubesula amenso yabo mu nshita shamacushi.
16Nobe wine afwaya ukukupususha mu bulanda bobe,
ukwisa mu ncende umushaba umutitikisha,
umwaba ifyapekanishiwa ifyanona petebulo lyobe.
17“Lelo iwe nawisulamo ubupingushi bwa babifi,
ubupingushi no mulinganya fili muli iwe.
18Kanshi nomba ulecenjela, epali ubwingi bwa fyuma bwakukubula,
na mafisakanwa ayengi nayo kuti yakuletelela.
19Bushe icuma cobe, nangu ukutulukusha kwa maka yobe,
kuti fyakwafwa no kukupokololako ku macushi?
20Wilafuluka inshita ya bushiku,
ilyo abantu bengonaulwa mu ncende shabo.
21Ulecenjela wiyalukila kukucita ifyabipa,
pantu iwe wasalapo ukucita ifyabipa ukucila ukucula.
22“Tontonkanya ifyo Lesa aba umucindami pa mulandu wa maka yakwe.
Ni kafundisha nshi uwingalingana nankwe?
23Nani uwingamulangilila ifyakucita?
Nangu nani uwingapama ukumweba ati, ‘Apa walufyanya?’ ”
Elihu alumbanya amano yakwa Lesa
24“Ibukishafye ukulumbanya Lesa pa milimo yakwe,
nga filya fine abantu bamutatakula mu nyimbo.
25Abantu bonse balatamba ifyo Lesa acita,
nomba bonse bafitambilafye apatali.
26Icacine Lesa alikulisha, icakuti twalifilwa no kumwishiba,
ne myaka yakwe nayo taipendwa.
27“Ni Lesa eubuula amenshi muli bemba,
kabili euyasangula amatoni ya mfula.
28Imfula nayo epakulafumfumuka ukufuma mu makumbi,
no kulalokela pa bantu.
29Takwaba nelyo umo uwaishiba ifyo Lesa atandanya amakumbi mu lwelele,
nangu icilenga ukuti inkuba ilepanta?
30Ulemona ifyo umwele wa nkuba umushinguluka,
nefyo afimba fubefube pa mulu wa bemba.
31Ifi fyonse efyo Lesa abomfya pakupingula abantu,
na pakubafushisha ifyakulya.
32Afumbata umwele wa nkuba mu minwe yakwe,
apima na pakuti iponene.
33Icibulukutu cisobela ukwisa kwa mfula,
ne ŋombe shileshiba ukwisa kwaiko.”