AMASHIWI YAKULONDOLOLA PALI IYI MBILA
Kalemba wa iyi Mbila Nsuma ni Yoani uwali umusole umo wa pa bekumi na babili. Ni munyina wakwa Yakobo kabili mwana Sebede. Aishibikwa nga “Umusambi uo Yesu atemenwe” (Yoani 13:23; 19:26). Ni uyu wine ewalemba icitabo ca Busokololo na makalata yatatu.
Muli iyi Mbila, Yoani atulanga ukuti Yesu e Lishiwi lyakwa Lesa, uwayalwike umuntu pakwisa ikala na ifwe. Kabili muli iyi Mbila, Yoani umwine atweba ati, ico alembela iyi Mbila ni pakuti bonse abakalabelenga bakasumine ukuti Yesu e Mwana wakwa Lesa, Umulubushi Lesa atulaile. Elyo na bonse abakamusumina bakamone ukupusuka.
Pa kutampafye kwa iyi Mbila, Yoani aesha ukutulanga Yesu ukuti cine cine e Lishiwi lyakwa Lesa. Elyo akonkanyapo ukulondolola ifishibilo ifyakupapa fimo ifyakutulanga ukuti, Yesu e Mulubushi Lesa atulaile. Kabili Yoani akonkanyapo ukutulanga ifyo Yesu alelanshanya na bantu bamo pakuti beluke pa fipeshamano alecita. Muli ici cipande ca iyi Mbila, Yoani atulanga nokuti abantu bamo balisumine ifyo Yesu alelanda no kucita, bayaluka baba abasambi bakwe. Bambi bena balikeene ukumusumina, bena babikapofye ukulamulwisha. Mu fipande 13-17 Yoani atulanga ifyo Yesu ubushiku alailemo ukucula, asakamanishe nganshi ukulanda na basambi bakwe pa milandu iyingi iyakubakoselesha. Elyo ukufuma apa ukufika na ku mpela, atulondolwela ifyo baikete Yesu, balamulubulwisha, elyo bamwipaya mukumutanika pa musalaba. Elyo mu bushiku bwalenga shitatu aisa shukuka amonekela na ku basambi bakwe.
Imilandu yatantama ifi
Icitendekelo 1:1-18
Yoani Kabatisha na basambi bakwa Yesu abapakubala 1:19-51
Ifipeshamano, ifyo Yesu alefunda, na fimbi ifyo Yesu acitile 2:1—12:50
Inshiku shakulekelesha ku Yerusalemu 13:1—19:42
Yesu ashukuka, amonekela na ku basambi bakwe 20:1—21:25