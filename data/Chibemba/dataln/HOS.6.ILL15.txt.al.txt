1  Abantu balandile abati, “Mwe, ala natubwelele kuli Yawe. Ena natutakanya lelo akatuposha, natucenaula lelo akatundape ifilonda. 

2  Pa nshiku shibili mukamona akatupuputula, na pa bushiku bwalenga shitatu akatwimya, nefwe twakulaikala abomi pa cinso cakwe. 

3  Natuicefyefye, tupose na mano kuli Yawe. Cine cinefye akesa uko tuli nga kasuba akaletula. Cishinkafye akesa uko tuli nge mfula yakuloboka, elyo kabili akesa kuli ifwe nge mfula yakulekelesha.” Yawe nao abasuka 

4  Yawe nao alibaswike ati, “Iwe we Efulemu, na iwe we Yuda, bushe ine mucite shani? Ukuntemwa kwenu imwe takukokola nakalya, kuulukafye nga fubefube, kupwafye lucelocelo ngo mume. 

5  Eico nalimuputawile utupimfya kuli bakasesema, no kumwipaya ku mashiwi ya mu kanwa kandi, ubupingushi bwandi bwabyashishe pali imwe nge nkuba. 

6   Ala ine mfwaya mulentemwa pe, te malambo yenu mfwaya iyoo, mfwaya mulenjishiba ne Lesa ukucila ilambo lyakoca. 

7  “Nomba balyonawile icipangano nga Adamu, tabakwete ne cishinka kuli ine. 

8  Mu musumba wa Gileadi mwaisula bancita fibi, abakantaikwa umulopa. 

9  Nga filya ifipondo filalilila abantu, eficita na mabumba ya bashimapepo. Na mu musebo wakuya ku Shekemu, emo bashimapepo bepaila abantu, ala imicitile yabo yalibipa nganshi. 

10  Mu ŋanda yakwa Israeli ine ndamona ifintu ifyabunani ifyo bacitako Efulemu acita bucende mukupepa utulubi, na Israeli tepakuikowesha. 

11  “Elyo nobe we Yuda, ine ninkuteyanishisha inshita iyakulobolola.” Ilyo lyonse nkafwaya nkabwesesha abantu bandi ishuko,

