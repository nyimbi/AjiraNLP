1  Mu nshiku shilya abena Israeli tabakwete imfumu. Kabili mu nshiku shilya uluko lwa bena Dani lwalefwaya fwaya icifulo icingaba icabofye icakulaikalamo. Pantu bena tabali tabalapeelwa icifulo ca cakaniko ca cishilano pakati ka nko sha bena Israeli. 

2  Eico abena Dani batumine abantu basano abakalabana ukufuma pa mpendwa ya bantu babo ku Sora na ku Eshitaoli mukaya lengula icalo no kucifwailisha. Babebele ukuti, “Kabiyeni, kafwailisheni ici icalo!” Awe nabo baingilile ku calo ca mpili icakwa Efulemu no kufika ku ŋanda yakwa Mika, eko basendeme. 

3  Ninshi bali mupepi ne ŋanda yakwa Mika, baumfwile ishiwi lya mulumendo ukuti lya mwina Levi. Awe bashokele kuntu ali nokumwipusha abati, “Nga nani uwakuleta kuno? Kabili cinshi ico ulecita kuli cino cifulo? Mulimo nshi waishila kuno?” 

4  Nao atile kuli bena, “Mika alincitila ifingi, ndi mubomfi wakwe uwa malipilo, kabili ndi shimapepo wakwe.” 

5  Nabo batile kuli ena, “Twapapata twipushisheko kuli Lesa twishibe nga cakuti ulwendo lwesu luli nokuba ulweshuko.” 

6  Shimapepo nao atile, “Cisuma mwende umutende. Ulwendo lwenu luli ulwasuminishiwa kuli Yawe.” 

7  Elyo aba bantu basano baimine no kuya ku Laishi, no kuya sanga ukuti abantu baleikalafye mu mutelelwe, nga aba mu musumba wa Sidoni, abashitungwa kabi, abacingililwa bwino kabili abashalekabila icintu nangu cimo pano calo. Balitalwike ku bena Sidoni, kabili tabaleampana nangu umo. 

8  Kabili ilyo aba bantu basano babwelelemo ku Sora na ku Eshitaoli, bamunyinabo batile kuli bena, “Bushe mwasangile shani ifyo ifintu fili?” 

9  Nabo batile, “Iseni pakuti tukaye balwisha! Pantu natumona ukuti icalo cisuma nganshi. Bushe mwalaikalafye tamwacitepo nelyo cimo? Ala mwikokola ukuti tuye mukupokolola cilya icalo. 

10  Kabili ilyo mukafika kulya, mukaya sanga abantu abashili bamutunganya. Icalo naco cikulu ico Lesa apeele mu maboko yenu. Mu calo umushaba ukukabila kantu nelyo kamo.” 

11  Elyo abaume imyanda mutanda (

600  ) aba mu luko lwakwa Dani, abaipangeshe ne fyanso fya bulwi, bafumine ku Sora na ku Eshitaoli no kuya ku bulwi. 

12  Ilyo bacili mu nshila bacitile inkambi pa Kiriati Yarimu mu calo cakwa Yuda. Uyu wine e mulandu ici cifulo icabela ku masamba ya Kiriati Yarimu bacitila Mane Dani ukufika no bushiku bwa lelo line. 

13  Kabili ukufuma kulya, batwalilile no kuya ku calo ca mpili cakwa Efulemu no kufika ku ŋanda yakwa Mika. 

14  Elyo balya bantu basano abaile mukulengula icalo ca Laishi batile kuli bamunyina, “Bushe imwe mwalishiba ukuti pali aya mayanda palibapo imo umwaba icakufwala ca bushimapepo ca efodi, utulubi twakupendwilako pa ŋanda, icimpashanya icabaswa ne cimpashanya icaengwa? Eico nomba tontonkanyenipo ico mwalacita.” 

15  Kanshi nabo epakwaluluka palya pene, no kuya ku ŋanda ya mulumendo umwina Levi ku cifulo cakwa Mika no kuya muposhapo. 

16  Ninshi abaume imyanda mutanda (

600  ) abaipangeshe ku bulwi nabo beminine pa mwinshi wa mpongolo. 

17  Balya abaume basano abaile lengula icalo baingile mu ŋanda no kusenda icimpashanya icabaswa ne cakufwala ca bushimapepo ca efodi, utulubi twakupendwilako pa ŋanda ne cimpashanya icaengwa, ninshi shimapepo na bantu imyanda mutanda (

600  ) abaipangeshe ne fyabulwi beminine pa mwinshi wa mpongolo. 

18  Ilyo aba bantu baingile mu ŋanda mwa Mika no kubuulamo icimpashanya icabaswa ne cakufwala ca bushimapepo ca efodi, utulubi twakupendwilako pa ŋanda ne cimpashanya icaengwa, elyo shimapepo atile kuli bena, “Bushe ni finshi imwe mulecita?” 

19  Nabo batile, “Iwe talalafye tondolo! Tecakwesha ukusosa ishiwi nelyo limo. Tuleyafye bonse, no kuba tata kabili shimapepo wesu. Bushe te cisuma ukuti ulebombela uluko no lupwa lwa mu bena Israeli nga shimapepo, ukucila ukulabombela iŋanda ya muntu umo?” 

20  Awe shimapepo nao alitemenwe nganshi. Abuulile icakufwala ca bushimapepo ca efodi, utulubi twakupendwilako pa ŋanda elyo ne cimpashanya icabaswa no kukonka aba bantu abena Dani. 

21  Elyo bayalulwike, no kutendeka ukuya. Batangisha abaice, ifitekwa ne fyuma fyabo pa ntanshi yabo. 

22  Kutifye cilya baendako panono ukufuma pa ŋanda yakwa Mika, abaume abaleikala mupepi ne ŋanda yakwa Mika balongene pamo no kusupila abena Dani. 

23  Elyo babilikisha abena Dani, nabo bapilibuka no kutila kuli Mika, “Bushe cinshi calenga ukuti mwise no mulongo wa bantu abafula ifi?” 

24  Mika nao atile, “Imwe namusenda imilungu iyo ne mwine naipangila, kabili namunsendela na shimapepo wandi, nomba ine ndeshala na cinshi? Nga kuti mwalaipusha shani ukuti, ‘Cinshi ico mwaishila no mulongo wa bantu abafula ifi?’” 

25  Elyo abena Dani batile kuli ena, “Iwe wilatalikana na ifwe, pantu limbi abantu nga bafulwa bwangu kuti bakulwisha, icakuti iwe no lupwa lobe kuti mwalufya ne myeo yenu.” 

26  Awe abena Dani bakonkenyepo ulwendo lwabo. Kabili ilyo Mika abamwene ukuti nabakwatisha amaka ukumucila, ayalulwikeko no kubwelelamo kumwakwe. 

27  Ilyo abena Dani basendele ifyo Mika apangile, pamo pene na shimapepo, baile ku Laishi ku bulwi ku bantu baikele umutende, kabili abashaletunganya nelyo cimo, no kuya basansa no kubepaya ku lupanga, babocela no musumba wabo. 

28  Takwali umuntu nelyo umo uwakubatulako, pantu baleikala ukutali nganshi ukufuma ku Sidoni, kabili tabakwete na cumfwano na bantu ba ku Aramu. Umusumba wabo wali mwishika ilya ku Beti Rehobu. Abena Dani bakuulile umusumba cipya cipya, no kwikala emo balaikala. 

29  Uyu musumba bawinike Dani, ishina lya cikolwe cabo uwafyelwe kuli Israeli, nangu uyu umusumba kale waleitwa Laishi. 

30  Awe abena Dani baimike ne cilubi icabaswa pakuti balecipepa. Elyo babuulile Yonatani mwana Geshomu, uwali mwana Mose pamo na bana bakwe abaume ukuba bashimapepo pakati ka luko lwa bena Dani ukufika na pa nshita babasendele muli bunkole. 

31  Kanshi batwalilile ukulabomfya utulubi uto Mika abashilile inshitafye yonse ilyo iŋanda yakwa Lesa yali mu Shilo.

