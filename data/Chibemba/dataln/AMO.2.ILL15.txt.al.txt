1   Ifi efyasosa Yawe ati, “Pa fyakubifya fitatu nelyo fine ifya bena Moabu, cine cinefye ine nshakafumyepo ubupingushi, pantu bena balyocele amafupa ya mfumu iyaleteeka icalo ca Edomu, mpakafye yashikisa. 

2  Na ine nomba nkaposa umulilo mu calo ca bena Moabu, nkoca ne misumba ya malinga ilya yaba ku Kerioti. Abena Moabu bakafwila mu cimfulunganya, mu nkuuta sha bulwi, ne ciunda ce penga. 

3  Ine nkalofya kateeka wa calo ca Moabu, nkepaya na bacilolo bakwe bonse. Ee, nine Yawe nalanda.” Abena Yuda 

4  Ifi efyasosa Yawe ati, “Pa fyabubifi fitatu nelyo fine ifya bena Yuda, cine cinefye ine nshakafumyepo ubupingushi, pantu bena balisuula amafunde yakwa Yawe, balikaana no kulasunga ifipope fyakwe. Balibepwa ku milungu ilya iyabufi, iyo ne fikolwe fyabo fyalecindika. 

5  Na ine nomba nkaposa umulilo mu calo ca Yuda, nkoca na mayanda ayakosa yalya ayaba mu musumba wabo uwa Yerusalemu.” Lesa apingwila abena Israeli 

6  Ifi efyasosa Yawe ati, “Pa fyabubifi fitatu nelyo fine ifya bena Israeli, cine cinefye ine nshakafumyepo ubupingushi, pantu abantu bashitisha abololoke pali silifa, na babusu pa nsapato shibili. 

7  Banyantaula pa mitwe ya balanda, kwati ni pa lukungu lwa mushili, no kufumya mu nshila abantu abo bacusha. Bashibo pamo na bana babo abaume baya kuli bacilende bamo bene, efyo basebanya ishina lyandi ilyamushilo. 

8  Mu ncende shonse umo bapepela, basendama pa nsalu sha cikatilamulandu. Mu ŋanda ya mulungu wabo emo banwena umwangashi, uo balipilisha abantu ababakongola indalama. 

9   “Lelo kwena nalilofeshe abena Amoli pa cinso ca bena Israeli, balya bantu abali abalunduka nge miti ya keda iyalepesha, no kukwatisha ulukula nge fimuti fya oki. Nalofeshe ifitwalo fyabo pamulu, nalofya ne mishila yabo panshi. 

10  “Nine wine namufumishe mu calo ca Egupto, namupisha na mu matololo pa myaka yonse ilya amakumi yane (

40  ), nasuka namupeela ne calo ca bena Amoli. 

11   Pa bana benu abaume, nalisalilepo bamo abakuba bakasesema ba mashiwi yandi, na bakuti babe Abanasiliti, emukuti abatuulwa kuli ine ne Lesa. Mwe bena Israeli, kaaneni nga teifyo. Nine Yawe ndelanda. 

12  Nomba imwe mwatampile ukulapatikisha Abanasiliti ukulanwa umwangashi, mwalaeba na bakasesema amuti, ‘Lekeni ukulasesema amashiwi yakwa Lesa.’ 

13  “Eico ine nomba, nkamutitikisha panshi, mukatotobela nge celeta ilileingila panshi kulwa kufinininwa ne ŋanu. 

14  Ala nangufye abakwatisha ulubilo, tabakabutunge, na bantu ababulamba, amaka yabo yakapwa, na bashilika abamaka bakafilwa ukuipusushako. 

15  Abacenjela ukuposa imifwi, tabakamone pakwiminina, abakwatisha ulubilo, tabakapusuke, na bendela pali bakabalwe nabo bakafilwa ukuipusushako. 

16  Ubo bushiku abashilika balya abashipa nganshi bakafulumuka ubwamba. Nine Yawe nalanda.”

