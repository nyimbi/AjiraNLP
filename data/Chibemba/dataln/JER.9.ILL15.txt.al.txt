1  Nga caliweme umutwe wandi, auba nge cishima ca menshi, na menso yandi ayaba nge ntulo ya filamba, pakuti abantu bandi abo bepeye nabaloosha bushiku bonse na kasuba konse. 

2  Lelo kwena ine kuti natemwishapo ukusangapo incende imo mu matololo, ukwakuti eko naya, pakuti natalukako ku bantu bandi, no kwikala eko naya ikala. Pantu bonsefye ni bacilende, libumba lya basangu. 

3  “Bena batintimuna ululimi lwabo ngo ulefona ubuta pakubepa ubufi, ubufi ebufulile ukucila icishinka mu calo. Abantu bandi babikapofye ukulabifya, bakaaninapo no kunjishiba.” Ifi efyasosa Yawe. 

4  “Cila umo acenjele ku munankwe, kabili peba nelyo umo uwakucetekela munyina, pantu munyina onse acenjesha munyina, kabili bacibusa bonse balacita ulwambo pali bacibusa babo. 

5  Bonse babepanafye ubufi na banabo, tapaba nangu umo uulanda icishinka, balibelesha ukulanda ifyabufi, balibipisha, cabanshishapo no kulapila. 

6  Babikapofye ukulabepa ubufi, babikapo no kulacita ifyabucenjeshi, bakaaninapo no kunjishiba.” Ifi efyasosa Yawe. 

7  Eico Yawe umwine wa fita asosa ati, “Abantu bandi ine ndebengulula ngo mukuba, kabili no kubesha ine ndebesha. Abantu bandi balibifya, nga cimbi cinshi ico ine ningabacita? 

8  Indimi shabo shaba nge mifwi iyabulembe, tepakulanda ifyabucenjeshi. Pakulanda na banabo, pena balandafye pali bucibusa, kanshi ninshi mu nda shabo nabapekanya ifyakubasansa. 

9  Bushe ine nshabakande pa mulandu wa ifi fintu? Bushe ine nshalandule abantu ba mushobo uwaba ifi?” Ifi efyasosa Yawe. 

10  Elyo ine nasosa nati, “Awe nakulaloosha impili, no kwimba inyimbo shamalilo pa mpanga sha mulemfwe uwakucemenamo ifitekwa mu matololo, pantu mu mpili namuuma, no mulemfwe nao nauma, takuli nelyo umo uulepitamo. Iŋombe tashileumfwika ukulilamo nakalya, ifyuni nafibutukamo pamo pene ne nama shampanga.” 

11  Yawe nao epakusosa ati, “Umusumba wa Yerusalemu ine nalausangula umwina wa fitantala, ewalaba incende umwakuti bamumbwe baleikala, ne misumba ya muno mu Yuda yalasanguka amatololo, umushaleikala muntu nelyo umo.” 

12  Nani uukwetepo amano ayakutesha umo ici cintu cilolele? Nani uo Yawe alondolwelako, pakuti nao amone ukulondolwelako bambi? Nga mulandu nshi icalo caonaikila nkuma ndi kwati matololo, icakuti takuli nelyo umo uwakupitamo? 

13  Elyo Yawe nao ayasuka ati, “Icilengele ukuti cibe ifi, nico abantu bandi balisuula amafunde yandi ayo ine nabapeela. Tabambeela iyoo, tabacita ifyo ine nabeba ukulacita. 

14  Lelo bena bakonka ukumalala kwa mitima yabo, batwalilila nokupepa imilungu ba Baali, nga mulya mwine bashibo babafundile. 

15  Eico kanshi ifi efyo nalacita ine ne Yawe umwine wa fita, ine ne Lesa wakwa Israeli. Ine nalaliisha abantu bandi ifyalula, nalabanwensha na menshi umuli umunwena. 

16  Ine ndebasalanganya ukuya mu bantu ba mishobo iyo bashaishiba, iyo ne fikolwe fyabo fine fishaishibe, kabili nkabemisha inkondo pakuti nkabalofyefye nakalya nakalya.” Abena Yerusalemu baililila akalanda 

17  Yawe umwine wa fita alesosa ifi ati, “Ee, iteni abanakashi abakwisa mukulaloosha, iteni abanakashi abaishiba inyimbo shamalilo.” 

18  Abantu nabo bayasukapo abati, “Bebeni bendeshe, bese mukulatwimbila inyimbo shakuloosha, musuke na mu menso yesu mwisule ifilamba paa, na ku nkopyo shesu kuletonafye ifilamba.” 

19  Umfweni imisowa ya bantu mu Sioni abo baleti, “Owe nefwe twaloba ee. Owe nefwe twasebana ee. Ifwe tuli nokusha icalo cesu, amayanda yesu nabayabongolola.” 

20  Elyo ine nasosa nati, “Imwe mwe banakashi, ala umfweni ifyo Yawe asosele, poseniko amano ku mashiwi yakwe. Fundeniko abana benu abanakashi umusango wakulooseshamo, fundeniko na bacibusa benu ulwimbo lwa malilo ulwakuti, 

21  imfwa itwingilile mu mawindo yesu, naingila na mu mayanda yesu ayacindama. Naipaya abaice mu misebo, naipaya na balumendo mu mansa. 

22  Ifitumbi fya bantu fyalaba ntangali ntangali, fyalaba imina mu mabala kwati ni citindi wa ŋombe, kwati ni ŋanu isho baseepele no kushisha kunuma, ukwabula no wakuti ashilonganike. Ifi efyo Yawe anjebele, pakuti na ine mwebeko imwe.” 

23  Kabili ifi efyasosa Yawe ati, “Uwamano elaitakisha pa mano yakwe, uwamaka nao elaitakisha pa maka yakwe, umukankala nao elaitakisha pa fyuma fyakwe. 

24   Lelo umuntu onse uulefwaya ukulaitakisha, aleitakisha pakunjishiba ine, na pakwiluka pa fintu ifyo ine mfwaya. Pantu ine ne Yawe ndalanga ukutemwa ukushipwa mu calo, ndacitamo no mulinganya ne fintu ifyalungama. Ifi fintu efyo ine natemwa,” efyasosa Yawe. 

25  Kabili Yawe asosa ati, “Inshita imo ikesa ilyo ine nkakanda abantu bonse abasembululwafye imibili, lelo tabasembululwa imitima nakalya. 

26  Aba bantu e bena Egupto, na bena Yuda, na bena Edomu, na bena Amoni, na bena Moabu, na balya bonse abaikala mu matololo nangu na bonse ababeya imishishi pa ntanshi ya mitwe yabo. Aba bonse pamo pene na ba mu ŋanda yakwa Israeli bonse, awe tabasembululwa imitima.”

