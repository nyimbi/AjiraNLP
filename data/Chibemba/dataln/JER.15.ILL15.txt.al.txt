1   Ishiwi lyakwa Yawe lyaishile kuli ine ne Yeremia aliti, “Nangufye Mose na Samwele bengeminina pa cinso candi, no kubapapatilako kuli ine, awe ine teti nangulukileko aba bantu iyoo. Bena ubatamfyefye, ine nshilefwaya na kubamona pano ndi. 

2  Nga bakwipusha uko balefwaya ukuya, bebefye ifyo ine nsosele nati, “‘Abali nokufwa ku cikuko, ku cikuko eko bakaye fwila. Abali nokufwa ku nkondo, ni ku nkondo eko bakafwile. Abali nokufwa ku cipowe, ku cipowe eko bakafwile. Abali no kusendwa muli bunkole, ni muli bunkole emo basendwe.’ 

3  “Ee, nine ne Yawe mpingwile ifintu fine (

4  ) ifyakubonaula. Bakabepaya ku lupanga, imbwa eshikalatakanya ifitumbi fyabo, ifyuni nafyo fikalalya ifitumbi fyabo elyo ne finama fya mpanga fikalalya ifikalashalako. 

4  Abantu bonse aba pano isonde nkalenga bakaleitutuminafye ku mwenso pakumona ifi fintu, pa mulandu wa fintu ifibi ifyo Manase mwana Hesekia alecita mu Yerusalemu pa nshita aleteeka cino calo ca Yuda. 

5  “Nga nani uwingamumfwilako uluse imwe mwe bena Yerusalemu? Nga nani uukalamulililako ubulanda? Nga nani uukalakokola ukwiminina apo muli, no kulaipusha nga cakuti muliko bwino?” 

6  Nomba ifi efyo Yawe asosa ati, “Namunkaana mwamfumyako na mano. Kanshi na ine epakumubuula no kumukanda, pantu nintendwa ukulashipikisha. 

7  Mu mishi yonse iya muli cino calo, ine ndi nokumululula nge misungu ndemulofya imwe mwe bantu bandi, ndeipaya na bana benu, pantu tamwaleka misango yenu iyabipa. 

8  Bamukamfwilwa babo nabafula, nabacila na pa musensenga wa kuli bemba ku bwingi. Akasuba pakati nindetela banyina wa balumendo umonaushi, mbapumikishefye pakubaponesha ubucushi, no kubateka mu mwenso uukalamba. 

9  Umwanakashi umo uwafyele bamwane cine lubali afwa umutombo, icakuti aletusailafye pakupema, na pa menso pafiitile na fititi, mu nshita iya kasuba, ena akasuba kakwe kaya mukuwa, alifye uwatutubala, na mu mutima cilemukalipa. Nkaleka abalwani babo bakepaye abashelepo.” Efyasosa Yawe. Yeremia ailishanya 

10  Awe ine nalishama! Nga cinshi ico mayo amfyalile ine? Ine ngumanafye no kubikana ifikansa na bantu bonse aba muli cino calo. Ine nshakongweshapo muntu indalama, kabili ine nshakongolapo ndalama ku muntu, nomba kabili abantu bonse nine baletipwila. 

11  Yawe asosa ati, “Cine cine nkakupususha pakuti ukacitepo icisuma. Cine cine nkalenga abalwani bobe bakapapate kuli iwe mu nshita sha macushi no bulanda. 

12  Teti pamoneke muntu uwingafuna icela, palibufi nga ni cilya cela cifuma ku kapinda ka ku kuso ico basakanyamo no mukuba.” 

13  Elyo Yawe nao anjeba ati, “Ine nkatuma abalwani abakwisa tapa ifyuma fya bantu bandi apafye, pamo na filya fine batutila, ekubalimuna pa mulandu wa fibi fyabo ifyo bacita muli cino calo. 

14  Nkaleka bakalebombela abalwani babo mu calo cimo ico abantu bandi bashaishiba, pantu icipyu candi cilebilima ngo mulilo, kabili tacakatale acileka kubilima iyoo.” 

15  Elyo na ine nasosa nati, “We Yawe, iwe walinjishiba, ulenjibukishako, kabili ulentuulako, ulenandwilako na ku balencusha. Wilalindila ukuti bakanjipaye. Ibukisha ukuti ine ala ni pali iwe ntukilwa. 

16  Ilyo amashiwi yobe yamfikile naliyasekelele. Ala amashiwi yobe yalindetela nganshi insansa ne shuko mu mutima wandi. Pantu banjitila kwishina lyobe, we Yawe Lesa umwine wa fita. 

17  Ine nshatala njikala mwibumba lya bantu abasekasekafye, kabili nshangala na balilafye ifya calo. Kulwa mulimo uo iwe wampeela, ine njikalafye neka, pantu ine walindetela icifukushi nganshi. 

18  Nga cinshi ico mbikilepofye ukulacula? Mulandu nshi ifilonda fyandi fishibelele fyakupola? Na cinshi fishakapolele? Bushe ulefwaya ukuba kuli ine nga kamfukumfuku ka bufi, ngo mumana uwakama, mwa?” 

19  Elyo Yawe nao ayasuka ati, “Iwe nga wayalukila uko ndi, ine ndekusekelela, no kukucita umubomfi wandi nakabili. Nga walalanda ifintu ifilingile, ifishili fyabuwelewele, ninshi uleba kasesema wandi nakabili. Abantu bakulayalukila kuli iwe, nomba iwe tecakwesha ukwalukila uko bali. 

20  Ine nkakucita nge linga ilyamaka ilya mukuba, ilyakukucingililako kuli aba bantu. Bena bakalakulwisha, nomba iwe tabakakucimfye nakalya. Pantu ine nkalaba nobe pakukupokololako no kulakusunga umutende.” Efyasosa Yawe. 

21  “Ine nkalakufyombotolako mu minwe ya bantu babi, nkalakulubulako na ku bantu balukakala.”

