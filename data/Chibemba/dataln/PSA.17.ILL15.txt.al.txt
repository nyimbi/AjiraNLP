1  Shi wingomfwa ku kupapata kwandi ukwalungama we Yawe, ukutike kwipepo lyandi ilyabula ubucenjeshi! 

2  Niwe ushininkisha umulandu wandi no kuncitila umulinganya, pantu amenso yobe yamona ifyacishinka. 

3  Nelyo wingalengula umutima wandi no kumpempula mu nshita ya bushiku, nangufye winganjesha lelo tawasangemo nangu cimo. Nalilaya ukuti akanwa kandi kelalanda ifibi. 

4  Umwabela ificita abantu bambi, ndaitalusha ku misango ya bantu abalukakala, ukulingana na amashiwi yobe. 

5  Ine nalikonka mu nshila yobe, na makasa yandi tayashelela. 

6  Ndakuuta kuli we Lesa wandi, pantu ula≈ãumfwa no kwasuka, ukutike no kumfwa kwipepo lyandi. 

7  Langa ukutemwa kobe ukwapesha amano, we upususha ku maka ya kuboko kobe ukwa ku kulyo, wapususha abo abafisama muli iwe ukufuma ku balwani babo. 

8  Unsunge nge mboni ya linso lyobe, umfise mu cinshingwa ca mapindo yobe. 

9  Unsunge ukufuma ku babifi abanjimina, pamo na balwani bandi abanshinguluka. 

10  Aba bantu imitima yabo ilafilwa ukukwata uluse ne milomo yabo ilanda mataki mataki. 

11  Nabanjimina no kunshinguluka, ninshi nabatulumuna na menso, kukufwaya ukumfutula panshi. 

12  Bali nge nkalamo iyileiteyanya pakwikata icintu, kwati musepela wa nkalamo uubelamine cimo. 

13  Ala bemine we Yawe, ubalwishe no kubafulumuna. Ubomfye ulupanga lobe kukumpokolola ku babifi. 

14  We Yawe ku maka ya kuboko kobe mpususha kuli aba bantu, abantu aba mu calo abasakamanafye ifya pano isonde. Uleke bekute ku fintu ifyo wababikila, uleke na bana babo nabo bafikwateko ifingi ukucilapo, elyo nabo bakashileko na bana babo. 

15  Lelo ine mu bololoke nkamona icinso cobe, ne lintu nkashibuka nkasekelela pakumona icata cobe.

