1  Nomba ilyo Yabini imfumu ya musumba wa Hasoli aumfwile ifyacitike, atumine inkombe kuli Yobabu imfumu ya ku Madoni, ku mfumu ya ku Shimuroni, elyo na ku mfumu ya ku Akishafu. 

2  Kabili atumine inkombe ku mfumu sha ku kapinda ka ku kuso, abali mu fyalo fya mpili, ku sha mu calo ca Araba ku kapinda ka ku kulyo ka Kinereti, ku sha mu calo ca mwishika, kabili na ku sha mu lulamba lwa Nafoti Dori ku masamba. 

3  Elyo kabili atumine inkombe ku bena Kenani ba ku kabanga na ba ku masamba, ku bena Amoli, ku bena Hiti, ku bena Perisi elyo na ku bena Yebusi aba mu calo ca ku mpili, kabili na ku bena Hifi, mwisamba lya Hemoni mu calo ca Misipa. 

4  Imfumu shonse shaishile ne mpuka ya fita fyashiko, kabili na bakabalwe impendwa iyikulu nganshi, pamo na maceleta. Kabili ubwingi bwa fita fya nkondo bwali kwati musensenga wa ku lulamba lwa bemba. 

5  Shonse ishi mfumu shasankenye pamo ifita fyabo no kucita inkambi imo pa menshi ya Meromu pakuti balwishe bwino abena Israeli. 

6  Elyo Yawe aeba Yoshua ati, “Tecakwesha ukubatiina, pantu mailo pa nshita nga ino ine ndi nokupeela bonse abalwani bobe mu minwe ya bena Israeli, ninshi balifye ifitumbi. Bakabalwe babo ukabalemanike no koca amaceleta yabo.” 

7  Awe Yoshua ne fita fyonse bafika uko bali nokubapumikisha mu bulwi pa menshi ya Meromu. 

8  Na Yawe nao abapeela mu maboko ya bena Israeli. Nabo bacimfya no kubabutusha bonse ku nshila yaya ku Sidoni Mukulu, na ku Misirefoti Maimu elyo na kwishika lya Misipa ku kabanga, mpakafye babapwisha. Takwali uwashelepo nangu umo. 

9  Na Yoshua acitile ngefyo Yawe amwebele. Alemanika bakabalwe babo, elyo aoca na maceleta yabo yonse. 

10  Pa nshita ilya ine, Yoshua abwelulwike no kupoka Hasoli no kwipaya imfumu yauko ku lupanga. Pantu uyu Hasoli ewali musumba uukalamba untu yonse imisumba yashintilemo. 

11  Onsefye umuntu uwali muli uyu musumba, balimwipeye ku lupanga. Apeela bonsefye kukonaulwa, tamwali uwashelemo uwamweo nangu umo. Kabili aoca no musumba wa Hasoli wine. 

12  Yoshua acimfya no kupoka yonse imisumba ne mfumu yashiko, kabili aipaya bonse ku lupanga. Aonaulafye bonse ukulingana nefyo Mose umubomfi wakwa Yawe akonkomeshe. 

13  Nangu cali ifi, abena Israeli tabaocele umusumba nelyo umo uo bakuulile pa milundu ye loba lyabo, kanofye umusumba wa Hasoli, eo Yoshua aocele. 

14  Abena Israeli balisendele abene fyonse ifyo batapile, pamo ne fitekwa fya muli iyi misumba, lelo abantu bonsefye bena balibepeye ku lupanga mpaka bonse bapwililika. Tapali nangu umo uwashelepo uwamweo. 

15  Pamo ngefyo Yawe akonkomeshe umubomfi wakwe Mose, efyo Mose nao akonkomeshe Yoshua kabili nao efyo acitile. Tashilepo nangu kamo akabula ukubombwa pali fyonse ifyo Yawe akonkomeshe Mose. 

16  Kanshi Yoshua epakupokafye icalo conse cilya. Icalo ca mpili, amatololo yonse aya Negebu, impangafye yonse iya calo ca Gosheni, icalo cabela pesamba, icalo ca Araba, icalo ca mpili sha bena Israeli ne mpanga ya mwishika. 

17  Kabili alipokele ne calo conse ukufuma ku lupili lwa Halaki, ulwanina ukulola ku sili, na ku Bali Gadi mwishika lya Lebanoni mwisamba lya lupili lwa Hemoni. Yoshua aikete imfumu shonse ashikomaula no kushipaya. 

18  Yoshua alwishishe ishi mfumu pa nshita iyitali. 

19  Takwali umusumba nelyo umo uwacitile icipangano ca cibote na bena Israeli, kanofye abena Hifi abaleikala mu Gibeoni. Imisumba imbi yonse baipokele mu bulwi. 

20  Pantu ni Yawe umwine ewabakoseshe imitima pakulwisha abena Israeli pakuti bonaulwe no kwipaiwa, no kuloba balobelele ukwabula uluse pamo ngefyo Yawe akonkomeshe Mose. 

21   Kabili mu nshita ilya ine, Yoshua aile no kulofya abena Anakimu abaleikala mu calo ca mpili na ba mu Hebuloni, na ba mu Debi na mu Anabu, na bonse aba mu calo ca mpili conse ica bena Yuda, kabili no kufuma ku calo conse ica mpili sha bena Israeli. Yoshua apeele bonsefye kukonaulwa abantu pamo pene ne misumba yabo yonse. 

22  Takwali umwina Anakimu uwasheleko mu calo ca bena Israeli, kanofye mu Gasa na mu Gati elyo na mu Ashidodi emwashelefye bamo bamo. 

23  Kanshi Yoshua epakupoka icalo conse, ukulingana nefyo Yawe aebele Mose ukucita. Elyo acipeela ku bena Israeli ukuba icuma cabo umwabela impuka shabo cila luko. Awe ne calo conse catuushishe ku bulwi, caikalafye tondolo.

