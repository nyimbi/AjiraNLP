1  Ine nalitontonkenye nganshi pali ifi fyonse, nasanga nokuti uutungulula imicitile ya bantu abololoke na bamano ni Lesa, lelo tapaba nelyo umo uwishiba ifikamufikila kuntanshi nga kutemwa nangu ukupata. 

2  Fyonse ifishila umuntu fimo fine, pantu ifiponena abakaele efiponena na babifi. Ifiponena abasuma efiponena na babi bene, ifiponena abashasangululwa efiponena na basangululwa bene. Ifiponena abapepa Lesa efiponena na bashipepa Lesa bene. Ifyo ciba ku muntu musuma efyo ciba na ku mubifi, ifyo ku walaya icilayo efyo ciba na ku uushilaileko wine. 

3  Kwena ici cintu ecabipisha pali fyonse ificitika pano isonde, ifiponena bonsefye ala fimo fine. Mu mitima yabo mulafulisha ububi, abantu balakwatisha no bushilu mu nda shabo ilyo bacili abomi, na pakulekelesha imfwa yabasanga baya na ku balobe. 

4  Umuntu onse uucili umumi pano isonde ena alaba ne subilo, pantu imbwa iyumi yawamishapo ukucila inkalamo iyafwa. 

5  Pantu abomi balishiba ukuti bakafwa, lelo abafwa bena tabeshibapo kantu, tabalolelapo icilambu na cimbi pantu bena balilabwako. 

6  Ukutemwa kwabo ne mpatila yabo no bufuba bwabo, fyonse fyaliloba kale. Tabakatale nakabili abakumako ku filecitika pano isonde nakalya. 

7  Iwe we muntu ulelyafye icakulya cobe ne nsansa, no kulanwa umwangashi obe pakuti ulesansamuka, pantu imilimo yobe Lesa aliisekelela. 

8  Mu nshita shonse ulefwala ifyabusaka ifyabuuta, kabili ulemoneka uwasansamuka, ulesuba na mafuta pa menso. 

9  Uleikala ne nsansa no mukashi uo watemwa, mu nshiku shonse isha bumi bwakuicushafye isho ukekala pano isonde, mu nshiku shobe shonse ishakuicushafye. Pantu e cilambu cobe ico we muntu wapeelwa mu mikalile yobe iyakucululuka pano isonde. 

10  Umulimo onsefye uo waikata, iwe uubombeshefye ilyo ucili na maka, pantu ku calo ca bafwa uko iwe uli nokuya, takwaba cakucitako, takwaba cakutontonkanyako, takwaba cakwishibako, na mano yene takwaba nakalya. 

11  Pano isonde ine nalimonapo icintu na cimbi, naco nici. Ukucimfyanya mu lubilo tekwa babutukisha iyoo, inkondo nayo te ya bantu abamaka bekafye iyoo. Abamano telyonsefye bashukila icakulya iyoo, na bantu abacenjela telyonsefye bashukila ifyuma iyoo, na bantu abasambilila telyonsefye basekelelwa iyoo. Pantu akashita ne shuko fishila abantu bonse. 

12  Nakuba takwaba umuntu uwishiba ilyo inshita yakwe ikafika. Nga filya fine isabi likatwa mwisumbu, nangu nga filya fine ifyuni fikatwa mu fiteyo, efyo na bantu bene baponenwa ne shamo ilisa mukupumikisha. Ukutontonkanya palwa mano na palwa bupuba 

13  Pano isonde nalimonapo icilangililo cimo palwa mano ico namwene ukuti cikankala. 

14  Kwaliko umusumba umo uunono uwaleikalamo abantu abanonofye. Elyo kwaishile ne mfumu imo iyamaka no kwisa uwililila yaushinguluka, yapekanya ne fyakututawilako amalinga yauko. 

15  Muli uyo wine musumba mwalimo no mulanda umo uwamano uwaile nasha nasha imfumu, apususha no musumba ku mulandu wa mano yakwe. Lelo tamwali nelyo umo uwaposeleko amano kuli ulya mulanda. 

16  Kanshi na ine epakutila, “Cine cine amano yaliwamisha ukucila amaka.” Nomba amano ya mulanda abantu tabayaposako mano iyoo, abantu balasuula nefyo umulanda alesosa. 

17  Cawamishapo ukukutika ku mashiwi ya bamano abalanda nabateka umutima, ukucila ukulakutika ku kupunda kwakwa kateeka wa fiwelewele fya bantu. 

18  Amano yalabomba bwino ukucila ifyanso fya nkondo, lelo umubifi umo alonaula ifisuma ifingi.

