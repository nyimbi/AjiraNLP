1   Amashiwi ayasobelwe palwa musumba wa Turi ni aya. Pumenipo imisowa, imwe mwe benda ne fimato fya ku Tashishi pali bemba. Umusumba wenu uwa Turi naonaika, amayanda ya mu musumba wa Turi yashelefye ifitantala, kumo kwine ne cabu cauko. Mwalyumfwilile uyu mulandu ukufuma ku calo ca Saiprasi. 

2  Kutumaneni mwe baikala pa lulamba lwa bemba, mwe bashimakwebo ba mu musumba wa Sidoni, mwe bayabwishe ifyuma fyenu pali bemba pa menshi ayengi. 

3  Mwe banonkela mukwenda pali bemba, mwe baletuma abakushita iŋanu ku Shihori, mwe baleshita iŋanu sha mu Egupto, ifisabo fya ku mumana, kabili ni pa Turi epalecitilwa amakwebo ne mishobo ya benafyalo. 

4  Iwe we musumba wa Sidoni, ala nauseebana, pantu bemba kumo kwine na matenga ya muli bemba mukalamba nafikukaana, filesosa afiti, “Awe ifwe tatwatala atufyalapo bana. Ifwe tatwatala atukushapo abana baume nangufye abanakashi.” 

5  Na bena Egupto bene bakacilimukila no kututuma ku mwenso, ilyo bakomfwa ukuti Turi naonaika. 

6  Pumenipo imisowa, imwe mwe bena Tashishi. Esheni ukufulumukila ku calo ca pa lulamba lwa pali bemba. 

7  Bushe uyu Turi e musumba wenu uwansansa, ulya basokwele kale na kale, mulya mwalefuma abantu abaleabuka bemba pakuya teeka ifyalo fimbi? 

8  Bushe nani apangile ukucita ifi kuli Turi, umusumba wa bashamfumu, uwateekelwe na bashimakwebo abali intungulushi ishacindamisha pa calo? 

9  Ala ni Yawe umwine wa fita ewapangile ukucita ifi, pakuti bonse abapwishe icilumba, na pakuti abacindami babo bonse abacefye. 

10  Ucilinganye icalo cobe ngo mulonga wa Nailo, we Mwana mwanakashi wa Tashishi, pantu nomba takuli cakukulesha. 

11  Yawe napangwila ukuboko kwakwe pali bemba, naonaula ifyalo fya bashamfumu. Napeela icebo icakonaula imisumba yonse iya malinga, iyo abena Kanani babamo. 

12  Iwe we Nacisungu mwana Sidoni, ala nacipwa, tawalesansamuka iyoo. Abantu bobe nabasanswa, nangufye balefulumukila ku Saiprasi, nako kwine tabakaye iikalilako ku matwi tondolo. 

13  Moneni icalo ca bena Kaludea balilobafye bonse nakalya nakalya. Abena Asiria ebalekele inama sha mpanga esho shise mukulaikala mu musumba wa Turi. Bena Asiria ebaishile kuulako impungu pakutebelela umusumba, ebabongolwele na malinga ya musumba wa Turi, no kuusha icibolya. 

14  Pumenipo imisowa, imwe mwe benda na mato ya ku Tashishi. Umusumba uo mwashintilemo umutima, naonaika. 

15  Inshita imo ikafika ilyo Turi akalabikwako pa myaka amakumi cine lubali (

70  ), imyaka iyo imfumu imo ifwile yakokolapo pano calo. Iyo myaka amakumi cine lubali nga yapwa, elyo abantu bakalaimba Turi kwati ni cilende abati, 

16  “Buula iseese lyobe, pitana mu musumba, iwe we kacilende kalabikwako. Ale akulisha iseese bwino, akwimba nakabili inyimbo shobe ishingi, uleke abatemwikwa bobe bakwibukisheko.” 

17  Iyo myaka amakumi cine lubali (

70  ) nga yapwa, Yawe akaleka Turi alebomba nakabili umulimo wakwe uwakale uwabusulwishi, Turi wine akalaisulwisha ku fyalo ifya shamfumu shonse mpanga yonse pano isonde lyonse. 

18  Lelo indalama isho akalamwenamo bakalashituula kuli Yawe. Tabakaleshitutila kumo iyoo, pantu bonse ababombela Yawe nisho ndalama esho bakalabuula pakushitamo ifyakulya ne fyakufwala ifyo bakalakabila.

