1   Mu mweshi wa cine konse konse mu mwaka walengele ibili apo Dariusi abelele imfumu nkalamba iya calo ca Pesia, elyo ishiwi lyakwa Yawe lyaishile kuli kasesema Sakaria mwana Berekia, mwana Ido ilyakuti, 

2  “Ine ne Yawe nalifulilwe bashinwe nganshi. 

3  Eico nomba ndemweba ukuti ifi efyasosa Yawe umwine wa fita ati, ‘Bwelulukileni kuli ine ne Yawe umwine wa fita, na ine wine ne Yawe umwine wa fita ninshi nalabwelulukila uko muli.’ 

4  Mwilaba nga bashinwe, abo bakasesema bakale balekonkomesha amashiwi yandi ne Yawe umwine wa fita, pakuti baleke imisango yabo ibi ne mikalile yabo ibi. Lelo bashinwe bena tebakuŋumfwa nangufye ukumbeela nakalya. Efyo nasosa ne Yawe. 

5  Tepapa, nga nomba bashinwe bali kwi? Nga bakasesema bushe nabo balabelelela batini? 

6  Lelo amashiwi yandi ne fipope fyandi, ifyo naebele ababomfi bandi bakasesema pakuti bafifishe kuli bashinwe, kwena fyalibekete imitima. Basukile balapila, no kusumina basumina ukuti ee, nine ne Yawe umwine wa fita mbalimwine ukulingana ne myendele ne micitile yabo, ngomo napangile ukubalimwina.” Sakaria amona bakabalwe 

7  Mu mwaka walengele ibili apo Dariusi abelele imfumu, pa bushiku bwalenga amakumi yabili na shine (

24  ), mu mweshi walenga ikumi limo na umo (

11  ), umweshi wine uo baleita Shebati, elintu ishiwi lyakwa Yawe lyaishile kuli kasesema Sakaria mwana Berekia, mwana Ido. 

8  Pa nshita ya bushiku nalikwete icimonwa, namwene umuntu ali pali kabalwe umo uwakashika. Ilyo ninshi eminine mu miti ya muetulo iyali mu kamupokapoka kamo, na pa numa yakwe pali bakabalwe abakashika, abamabala mabala, na babuuta. 

9  Na ine namwipusha nati, “Mukwai, nga bakabalwe aba banshi?” Malaika uo twalelanda nankwe nao anjasuka ati, “Nalakulondolwela umo aba bakabalwe balolele.” 

10  Elyo umuntu uwaiminine mu miti ya muetulo asosa ati, “Yawe natuma aba bantu abali pali bakabalwe, ukuya mukulonda isonde lyonse.” 

11  Nabo epakubwesesha amashiwi kuli malaika wakwa Yawe uwaiminine mu miti ya muetulo abati, “Natupitana pano isonde ponse, twaya sanga napatalala tondolo, pali cibote.” 

12  Elyo malaika wakwa Yawe asosa ati, “We Yawe umwine wa fita, nomba yaba imyaka amakumi cine lubali (

70  ) apo wafulilwa umusumba wa Yerusalemu, ne misumba imbi iya mu calo ca Yuda. Bushe ni lilali ukailangulukilako?” 

13  Elyo pakwasuka malaika uo twalelanda nankwe, Yawe amwasukafye amashiwi ayasuma, ayakumuteeka umutima. 

14  Malaika uo twalelanda nankwe nao epakunjeba ukuti ine njime, nje ndebila imbila iyakuti Yawe umwine wa fita aletila, “Ine nalikwatila Yerusalemu na Sioni ubufuba ubukalamba. 

15  Abantu ba mishobo ya benafyalo abaikalafye ubwanalale, awe bena nalibafulilwa apakalambafye, pantu ine naletifye cilya nanashako ukufulilwa abantu bandi, ninshi abantu ba mishobo ya benafyalo nabo elyo bacishamo ukulalufyanya abantu bandi. 

16  Eco nomba ine mbwelulukile pakuti ncitile umusumba wa Yerusalemu uluse nakabili, ne ŋanda yandi ikakuulwa cipya cipya. No mwando wakupiminako ukatintwa pali Yerusalemu.” Efyasosa Yawe umwine wa fita. 

17  Kabinge malaika anjeba ukuti nje ndebila imbila nati, “Yawe umwine wa fita alesosa ukuti mu misumba yandi mukafulisha nakabili ifintu fisuma, nokuti nakabili nkalangulukilako Sioni, nokuti nkabwekeshapo nakabili ne mwine ukuteeka Yerusalemu.” Sakaria amona insengo na bakafula wa fyela 

18  Mu cimonwa ine nainwine amenso yandi elyo namona insengo shine. 

19  Elyo naipusha malaika uo twalelanda nankwe nati, “Bushe ishi shine insengo shalola mwi?” Nao anjasuka ati, “Ishi nsengo, e cishibilo ca buteko bwa shamfumu shine ishasalangenye abena Yuda, na bena Israeli, na bena Yerusalemu.” 

20  Elyo Yawe ananga bakafula wa fyela bane abali ne nondo. 

21  Na ine nati, “Bushe beshile kukucita nshi?” Nao anjasuka ati, “Ishi nsengo eshatubawile no kusalanganya abena Yuda, icakuti tapali nangulafye umo uwaleinuna umutwe wakwe. Nomba aba bakafula beshile bena kukutiinya na kukunukula insengo sha mishobo ya benafyalo, pantu eshatakenye icalo ca Yuda no kusalanganyamo abantu baciko.”

