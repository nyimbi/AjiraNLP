1  Yawe alilandile kuli Yeremia palwa bena Yuda bonse abaleikala mu calo ca Egupto mu musumba wa Migidoli no wa Tapanesi, no wa Memfisi na mu citungu ca Patirosi icabeela ku kapinda ka ku kulyo. 

2  Yawe umwine wa fita, Lesa wakwa Israeli alisosele ati, “Imwe mwe bena Yuda, mwaliimwena na menso yenu icinkunka ico naletele Yerusalemu, ne misumba imbi yonse iya mu calo ca Yuda. Na nombaline icilifye amatololo, takuli nelyo umo uwikalamo nakalya. 

3  Ico ine nacitile ifi, nico abantu abalimo balecita ifyabipa, basuka bankalifya no mutima. Balefutumwina imilungu imbi imbi ububani no kubombela eyo balebombela, nelyo nayo intu bashatalile abeshiba, nangufye nimwe bene, nangufye ifikolwe fyenu fine. 

4  Ine nabikilepofye ukulamutumina ababomfi bandi bonse bakasesema, nabo balemulesha ukucita ici cintu icabunani ico ine napatisha. 

5  Nomba imwe tamwalefwaya kumfwa nangu ukuposako amano nakalya. Tamwalefwaya kuleka musango wenu uwakufutumwina imilungu imbi imbi ububani. 

6  Kanshi na ine epakwimina mu bukali bwandi ne cipyu candi imisumba ya mu Yuda, ne misebo ya mu Yerusalemu, no kuyoca ku mulilo. Ee, yasangukafye amatololo, na bantu bapapafye pakumona ifyo caba ukushinta na lelo. 

7  “Kanshi ine ne Yawe Lesa umwine wa fita, ne Lesa wakwa Israeli, ndemwipusha umulandu walenga ukuti imwe nomba muiletelele icinkunka icakula ifi. Bushe imwe mulefwaya ukuiletelela ukwakuti mupatukeko ukufuma ku Bayuda abaume na banakashi, abaice no tunya, icakuti pali imwe pekashala nelyo umo, batini? 

8  Ngeco imwe mulenkalifisha cinshi kulwa tulubi twenu, na kulwa kufutumwina imilungu imbi imbi ububani muli cino calo ca Egupto umo mwaisa mukwikala? Bushe pakulacita ifi mulefwayafye ukuilofya mwe bene, icakuti abantu ba mishobo yonse pano isonde bakalemuwela, bakalebuula ne shina lyenu, elyo bakalelumbula pakutiipwila, mwa? 

9  Ifibi fyonse ifyo ifikolwe fyenu fyalecita, ifyo ne shamfumu sha mu Yuda shalecitako pamo na bakashi bashiko, ifyo nemwe bene mwalecitako pamo na bakashi benu mu calo ca Yuda na mu misebo ya mu Yerusalemu, bushe apa pene epo mufilabile, batini? 

10  Elyo ukushinta na nomba imwe mwe bena Yuda tamwalapila nakalya. Tamwankwatila katiina iyoo, kabili tamukonka mafunde yandi ne fipope fyandi, ifyo ine namupeele imwe pamo ne fikolwe fyenu.” 

11  Kanshi ifi efyasosa Yawe umwine wa fita, Lesa wakwa Israeli ati, “Ine nomba nkamulofya imwe, nkonaula na bena Yuda bonse. 

12  Elyo abena Yuda abashalapo, abapangile ukwisa ikala muno Egupto, nkamona umusango wakubalofeshamo bonsefye muno mwine mu Egupto ku nkondo na ku cipowe. Bonsefye abakalamba na banono bene bakafwila muno Egupto, bakafwa ku nkondo atemwa ku cipowe. Abantu bakalapapafye pakumona, bakalabasuula, bakalabawela, bakalabuula ne shina lyabo elyo bakalelumbula pakutiipwila. 

13  Abaikala muno calo ca Egupto, ine nkabalimuna nga filya fine nalimwine Yerusalemu, nkababuushisha inkondo, nkabaletela icipowe ne cikuko. 

14  Pa bena Yuda abashalapo, abaisa ikala muno mu Egupto, tapakabe uukapusukapo nangu ukashalapo umumi. Tapakamoneke na wakubwelela ku calo ca Yuda, ico bafuluka ukuya ikalamo nakabili. Tapakabe wakubwelelamo kanofye bamo bamo abakuti bafyukilefye.” Abena Yuda bakaanininafye ndai 

15  Abaume bonse abaishibe ukuti abakashi babo balafutumwina imilungu imbi imbi ububani, elyo na banakashi bonsefye abasangilwepo, ukubikapofye na bena Yuda abaikele mu citungu ca Patirosi icaba mu Egupto, nalyo ibumba lya bantu ilikulu nganshi, kanshi abo bantu elyo baeba Yeremia abati, 

16  “Ifyo Yawe akutumine iwe ukutweba, ala ifwe twafikaana, tatwafyumfwe napa nakalya. 

17  Ifwe twakulacitafye ifyo tukwebele ukuti efyo twakulacita, epela. Umulungu wesu namfumu wa mu mulu, ifwe eo twakulafutumwina ububani, twakulawitulwila ne mituulo ya fyakunwa, nga filya fine na bashifwe, pamo na bashamfumu besu na bacilolo besu balecita mu misumba ya mu calo ca Yuda na mu misebo ya mu Yerusalemu. Pantu lyena twalekwata ifyakulya ifingi, twalekwata ishuko, ne shamo talyaletuponena nakalya. 

18  Elyo ukutulafye apo twalekela ukufutumwina namfumu wa mu mulu ububani, no kuwitulwila imituulo ya fyakunwa, awe nomba ifintu fyalitubula, na bantu besu tepakufwa ku nkondo na ku cipowe.” 

19  Abanakashi nabo ebakulundapo amashiwi abati, “Ilyo twalefutumuna ububani no kupanga imikate iyapalanako ne cipasho ca namfumu wa mu mulu, ne lintu twaleufutumwina ububani no kulawitulwila imituulo ya fyakunwa, bushe abalume besu nabo tabaletusuminisha?” 

20  Cilya abantu bonse abaume na banakashi bapwa ukulanda ifi, elyo Yeremia abeba ati, 

21  “Palwa ububani ubo imwe mwalefutumuna mu misumba ya mu calo ca Yuda na mu misebo ya mu Yerusalemu, pamo ne fikolwe fyenu ne shamfumu shenu, na bacilolo benu na bantu bene bambi aba mu calo ca Yuda, bushe imwe muletontonkanya ukuti Yawe taishibepo nelyo cimo, atemwa muletila alilabako, batini? 

22  Tepapa ukushinta na lelo icalo cenu calyonaika, tamwaba nelyo umo uwaikalamo. Abantu bambi bapapafye pakumona ifyo cili, ne shina lyaciko elyo balumbula no kubomfya pakutipwila, pantu Yawe asukile afilwa ukushipikisha imyendele yenu ne misango yenu iyabipisha. 

23  Ici cinkunka calimuponena imwe, ngefi fine cili ukushinta na pali lelo, pantu imwe mwalefutumwina imilungu imbi imbi ububani, mwalebifya na kuli Yawe Lesa. Mwalekaana no kulanakila amafunde yakwe, ne fyebo fyakwe, ne fipope fyakwe.” 

24  Kabinge Yeremia akonkanyapo ukulaeba abantu bonse abaume na banakashi, ati, “Umfweni ishiwi lyakwa Yawe, mwe bena Yuda aba mu Egupto. Lesa umwine wa fita, Lesa wakwa Israeli, asosa ati, 

25  ‘Imwe mwe baume, palibufi nga nimwe mwe bakashi babo, mwalicita ifilayo ifine fine kuli kanamfumu ka mu mulu. Mwalilaya ukuti mwakulakafutumwina ububani, no kulaketulwila imituulo ya fyakunwa, nefi fine ifilayo imwe mulafisunga. Cisuma! Aleni akusungishenifye ifilayo fyenu! Akuketulwilenifye ifyakunwa! 

26  Nomba kwena umfweni icilayo ico na ine ne Yawe namulaya imwe mwe bena Yuda, mwe baikala muno mu Egupto. Ala napalifye ine ne Yawe ne we shina ilikulu, nalapa ukuti pali baimwe ine nshakatale ndekapo nelyo umo uwakuti akalebula ishina lyandi, elyo akalelumbula pakulayapo icilayo cimo, ati, “Mu cishinkafye cakwa Yawe Umumi.” 

27  Nakulamuceceta pakuti nkamuletele ishamo, ishuko lyena nakalyafye. Imwe mwe bena Yuda mwe baikala muno mu Egupto, mukafwa ku nkondo atemwa ku cipowe, mpakafye bonse mukapwe. 

28  Banono abakapusukako ku mfwa, ebakafuma muno Egupto, no kubwelela ku calo ca Yuda. Lyena elyo abakashalapo pa bena Yuda abaisa ikala muno mu Egupto elintu bakashininkishapo uwalanda ifyacishinka, nga nine atemwa nga nibo. 

29  Neci e cishibilo namupeela icakuti ine ne Yawe nkamukandila imwe muno mwine, nokuti icilayo candi icakumulofya imwe cikacitika. 

30  Farao Hofula imfumu ya mu Egupto, ine nalamuposa ku balwani bakwe abafwaya ukumwipaya, nalamuposa nga filya fine naposele Sedekia imfumu ya calo ca Yuda kuli Nebukadinesa imfumu ya ku Babiloni, umulwani wakwe uwalefwaya ukumwipaya.’”

