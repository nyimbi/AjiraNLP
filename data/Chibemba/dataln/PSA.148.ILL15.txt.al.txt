1  Lumbanyeni Yawe! Lumbanyeni Yawe ukufuma mu mulu, mulumbanyeni umo mu mulu umwasansama. 

2  Mulumbanyeni imwe mwe bamalaika bakwe bonse, mulumbanyeni mwe fita fyakwe fyonse ifya mu mulu. 

3  Mulumbanyeni mwe kasuba no mweshi, mulumbanyeni mwe ntanda shonse ishabeka! 

4  Mulumbanyeni, mwe myulu iyasansama, na imwe mwe menshi ayaba pa mulu wa makumbi! 

5  Lekeni ifintu fyonse filelumbanya ishina lyakwa Yawe, pantu ewasosele ishiwi na fyonse epakubumbwa. 

6  Ewafibika mu fifulo umo fyaikala umuyayaya, apeela ne cipope icishakatale acipilibulwa. 

7  Lumbanyeni Yawe pano isonde ponse, mwe bashimweshimwe ba muli bemba na mu matenga. 

8  We nkuba, nobe we mfula ya mabwe, we bunga bwa mfula na fubefube, na iwe we cimwela camaka we ubeela Yawe, mulumbanyeni! 

9  Mwe mpili na imwe mwe tupili, mwe miti ya fitwalo, na imwe mwe miti iyalepesha iya keda, 

10  mwe nama shonse isha mu mpanga na mwe fitekwa, imwe mwe fikulika panshi na mwe fyuni, lumbanyeni Yawe! 

11  Ishamfumu sha pano isonde, ne mishobo yonse, mwe ntungulushi na bakateeka ba pano isonde, 

12  mwe balumendo na mwe bakashana, mwe bakote, na imwe mwe baice bene, lumbanyeni Yawe! 

13  Bonsefye nabalelumbanya ishina lyakwa Yawe, pantu ishina lyakwe lyeka elyacindamisha pali yonse. No bucindami bwakwe bwalicila isonde ne myulu ine kumo! 

14  Alimisha abantu bakwe imfumu iyamaka, pakuti abamushilo bakwe babe ne cakutakishishamo, abena Israeli, abantu abo atemwisha. Akulumbanyeni Yawe!

