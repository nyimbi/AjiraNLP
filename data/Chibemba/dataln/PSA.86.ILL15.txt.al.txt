1  Unkutike we Lesa kabili unjasuke, pantu ine ndi mulanda kabili ndi mubusu. 

2  Ubake umweo wandi pantu naliipeelesha kuli iwe, umpusushe ne mubomfi obe, we Lesa wandi, pantu natetekela muli iwe. 

3  Umbeleleko uluse we Mfumu, pantu nkuuta kuli iwe akasuba konse. 

4  Nsansamushako ine ne mubomfi obe we Mfumu, pantu ni kuli iwe eko ndosha umweo wandi. 

5  Uli wamutembo, kabili ulabelela uluse we Mfumu, walikwatisha icitemwiko icishipwa kuli bonse abakuuta kuli iwe. 

6  Kutika kwipepo lyandi we Yawe, umfwa inkumbu mu kupapata kwandi. 

7  Pa bushiku nkacula nkalilila kuli iwe, pantu iwe ukanjasuka. 

8  We Yawe ala takwaba Lesa umbi uwaba nga iwe, awe takwaba nangu umo uwingacita ifyo ucita. 

9  Imishobo yonse iyo wabumba yakulaisa mukupepa pa cinso cobe we Mfumu, bakaleta ululumbi kwishina lyobe. 

10  Pantu uli wabulamba, Lesa uucita ifipapwa, kabili wekafye niwe Lesa. 

11  We Yawe umfunde inshila yobe elyo nkalaenda mu cine cobe, uloshe umutima wandi kuli iwe, pakuti mbe na katiina kwishina lyobe. 

12  Ine nakulakulumbanya no mutima wandi onse we Mfumu Lesa wandi, no kulacindika ishina lyobe pe na pe. 

13  Pantu ukutemwa kobe kuli ine kukalamba nganshi, ine walimpususha mu calo ca bafwa umwashika nganshi. 

14  Nashinjimina inkakashi sha bantu we Lesa, ibumba lya bantu ababula uluse lilefwaya ubumi bwandi, bantu abashakucindika. 

15  Lelo iwe we Mfumu uli Lesa waluse ne cikuku, uushifulwa bwangu, kabili uwafulamo icitemwiko icishipwa ne cishinka. 

16  Walukile kuli ine no kumbelela uluse, unkoshe ne mubomfi obe ku maka yobe, mpusushako ne mwana wa mubomfi obe umwanakashi. 

17  Nangilila icakumwenako ca busuma bobe we Yawe, uleke abalwani bandi bamoneko, ne nsoni shibekate, pantu niwefye ungafwa no kuntalalika.

