1  Elyo Yobo nao ayasuka ati. 

2  “Kutikeni bwino bwino ku mashiwi yandi, elyo mwalantalalika umutima. 

3  Ntekeleni no mutima nande, nga nalanda elyo mwalanseka. 

4  Bushe ine ni ku muntunse ndeilishanya? Cinshi ningatalalilafye tondolo? 

5  Ndolesheni mu menso ifyo ndi, sungukeni, mwikate iminwe yenu pa kanwa. 

6  Nga natontonkanya pali ici icamponena, ndomfwa umwenso no mubili wandi ulatutuma. 

7  Cinshi ababi bakokwela pa calo? Mulandu nshi bafikila ku bukote no kukwata amaka ayengi? 

8  Ababi bena abana babo bakulila pa cinso cabo, balamona noko abeshikulu babo balekula. 

9  Amayanda yabo yekala mu cibote, no bwembya bwakwa Lesa tabubafopaula. 

10  Iŋombe shabo ishilume shalikwata amaka yabufyashi, ne ŋombe shabo ishikota tashipulumuna amafumo yashiko nakalya. 

11  Abana babo abaice baifuminafye no kulayangililafye mu lubansa nge mpaanga, no twana twabo tulatolaukafye nge mpombo. 

12  Balemba inyimbo no kulisha insombo na maseese, balasamwa mukumfwa uko imitolilo ilelila. 

13  Inshiku shabo pa calo shabafye ishansansa, nga bafwa baya mu calo ca bafwa umutelelwe. 

14  Aba bantu beba Lesa abati, ‘Tutaluke tatulefwaya ukwishiba inshila shobe. 

15  Ngo Mwine wa maka yonse finshi ali pakuti tulemutumika, finshi twingamwenamo mukumupepa?’ 

16  Bena batila ishuko lyaba mu minwe yabo, lelo ine teti ndosheko amano kuli bumpandamano bwa babifi. 

17  “Bushe mulamona ilingi uko icisaniko ca babifi cishima? Miku inga ifibi fibacitikila? Bushe icipyu cakwa Lesa nao cilabaletelako ishamo? 

18  Bushe miku inga mwamona ababifi baleululwa mu mwela nge mpimbili, nangu miku inga mwamona ababifi baleululwa kuli kankungwe nge misungu? 

19  Imwe mulesosa ati, ‘Lesa alakanda abana pa mulandu wa kubifya kwa bashibo.’ Awe, lekenifye Lesa akande umubifi wine, pakuti umubifi umwine eshibe. 

20  Lekeni umwine aimwene na menso yakwe uko Lesa alemukanda, pakuti omfwikishe ubukali bwa Mwine wa maka yonse. 

21  Bushe umubifi, inshiku shakwe nga shapwa, afika pa kufwa, ni finshi engasakamanako ku lupwa ashile mu ŋanda yakwe? 

22  “Bushe umuntunse kuti apanda Lesa amano, pantu Lesa umwine eupingula na balya bonse aba mu mulu? 

23  Limo umuntu afwafye ilyo acili na maka ayengi, ninshi no kwikala ekalafye bwino kabili uwamutende. 

24  Ninshi acilifye no mubili uwamaka, no bufyompo bucili mu mafupa yakwe. 

25  Umbi nao afwa ne cililishi mu mutima, na mu bumi bwakwe tatalile amonapo insansa nakalya. 

26  Lelo nangu cibe ifyo, bonse bafwila mu nshila imo ine, no kushiikwa mu nshila imo ine, ne mititi yabengilamo. 

27  “Nomba ine ninjishiba ifili mu mano yenu, na mapange ayabi yonse ayo munkwatile. 

28  Imwe mulesosa amuti, ‘Bushe ili kwi iŋanda ya mukankala, nga matenti yali kwi mulya mwaleikala umubifi?’ 

29  Bushe imwe emukuti tamwatala amwipushapo abalendo, bushe tamukutika ku lyashi bashimika? 

30  Ala umubifi alasungwa ukufika na ku bushiku bwakukandwa, kabili apokololwa nelyo ubukali bwakwa Lesa bwaisa. 

31  Lelo kwena takuba umuntu nelyo umo uuya mukusosha umubifi, no kumukalipila pa myendele yakwe, kabili takuba no wakuti amulandule. 

32  Ilyo bamusenda kukumushiika, abantu bemininafye ukutamba apo balemushiika. 

33  No mushili wa mwishika ulomfwika bwino kuli ena, ninshi na bantu bonse nabamukonka panuma, no mulongo wa bantu bambi abengi naumutangilila. 

34  Nga imwe kuti mwantalalikako shani ku mashiwi yenu ayabulamo amano? Pantu mu kwasuka kwenu mulifye ubufi bweka.”

