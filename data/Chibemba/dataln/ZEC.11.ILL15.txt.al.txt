1  Isula ifibi fyobe iwe we calo ca Lebanoni, uleke imiti yobe iyalepesha iya keda ipye ku mulilo. 

2  Akuloosheni mwe miti ya paini, pantu ilya miti ya keda naiwa, akuloosheni imwe mwe fimuti fya oki ifya mu calo ca Bashani, pantu umutengo wenu nabautemaula. 

3  Umfweni bakacema abo baleloosha, pantu umulemfwe wabo uusuma naonaika. Umfweni inkalamo isho shilebuluma, pantu nayonaika amateshi ya ku Yordani uko shikala. Bakacema babili 

4  Ifi efyasosa Yawe Lesa wandi ati, “Iwe akucema impaanga isho balaswa baleipaya. 

5  Abashita impaanga balashipaya ukwabula ukupeelelwapo umulandu. Abashishitisha, no kusosa balasosa abati, ‘Yawe apaalwe na matotelo, pantu nomba ifwe tuli bakankala.’ Ala na bantu bene abashicema tabashilangulukilako nakalya.” 

6  Yawe aletila ati, “Ine nomba nshakatale nakabili nangulukilako abekala muli cino calo. Abantu bonsefye umo umo ine nkaleka intungulushi yabo atemwa imfumu yabo eyo ikabateeke ku kalili. Isho ntungulushi shikonaula icalo, na ine wine nshakabapokololeko uko shili iyoo.” 

7  Elyo nacemena bashimakwebo impaanga isho bali nokulaipaya. Nafwaya ne nkonto shibili, imo nalaita Cikuuku, ibiye nayo nalaita Ukwampana. Awe na ine nalacema ne mpaanga. 

8  Natamfishe bakacema batatu mu mweshi umo, kanshi na ine epakutendwa impaanga, nasho shamfulumuka. 

9  Elyo nasosa nati, “Awe ine nomba imwe nshalemusunga nakabili iyoo. Mwe sho bali nokwipaya, kabamwipayefye. Mwe shili nokuloba, lobenifye. Muleke ne shikashalapo shilelya imibili ya shibiye.” 

10  Epakubuula ne nkonto yandi iyaleitwa Icikuuku, naikontolamo fibili pakonaula icipangano ico ine napangana na bantu ba mishobo yonse. 

11  Kanshi pali ubo bwine bushiku, ne cipangano emyonaikile. Abalecusha impaanga nabo balendolesha, no kushininkisha elyo nomba bashininkisha ukuti kanshi lishiwi lyakwa Yawe. 

12   Na ine epakubeba nati, “Imwe nga mwamona ukuti nacilolamo, ninshi kanshi ndipileni amalipilo yandi. Nga tacilolelemo, ninshi kanshi amalipilo kayabefye.” Awe nabo epakundipila indalama sha silifa amakumi yatatu (

30  ). 

13  Yawe nao anjeba ati, “Isho ndalama, kashipose kuli kabumba wa nongo, eshintu bena bamwene ukuti e mutengo uuningilefye bwino, mwa.” Kanshi na ine epakubuula isho ndalama sha silifa amakumi yatatu (

30  ), awe naya shiposa mu ŋanda yakwa Yawe kuli kabumba wa nongo. 

14  Elyo kabili nabuula inkonto inankwe Ukwampana, nayo naikontolamo fibili pakonaula ubwananyina bwa bena Yuda na bena Israeli. 

15  Elyo Yawe kabili anjeba ati, “Ipekanye, ucite kwati uli kacema, lino lyena ucite kwati ni kacema uwaba iciwelewele ca muntu. 

16  Ine nkasonta umuntu umo mu calo uukalacema impaanga shandi, lelo kwena takalesakamana kulapokololako impaanga ishilesanswa, takalefwaya ne shileluba nakalya, takaleundapa ne shilecenwa, nangu ukulaliisha ishileshalapo. Ena abingilefye ukulalyapo ishainisha, no kulashisotaulako imondo. 

17  “Ala ashama uyu kacema iciwelewele ca muntu, pantu nalekelesha impanga. Ulupanga lwingamukoma ku kuboko, na pa linso lyakwe ilya ku kulyo. Ukuboko kwakwe kube ukwaumina, na menso yakwe yakapofula.”

