1  Yalishama amataki ya bacakolwa wa bena Efulemu. Ukucindama kwabo kwile kulepwa, kwati citebo ca maluba ayalebonsa. Walishama umusumba wabo uwabela pa mulu we wanga ilyafunda, umwaikala abantu abanashiwa ku mwangashi. 

2  Moneni, Yawe alipo na umo uwabulamba, uo alatuma nge mfula ya mabwe, nge cipungufula. Akesa nge cikuku cabonaushi, nge lyeshi ilifimbene ilileisa ulubilo. Kabili akacifuntula panshi na maka. 

3  Icitebo ca maluba icamataki ica bacakolwa wa bena Efulemu ala cileisa nyantaulwapo. 

4  Ukucindama kwa musumba wabo kulepwa, ulya uwabela pa mulu we wanga ilyafunda, awe kwalapwa nga makunyu aya bangililapo ukutwala mu mwaka, ayo abantu bamona no kusaba no kuya lyafye lilya line yapya. 

5  Pali ubo bushiku Yawe umwine wa fita ewalaisa ba kwati e ŋana ya maluba kabili iyalulumbi, iyakuti abantu bakwe abalepusuka baleitakishishapo. 

6  Abantu abaputula imilandu ya banabo ni Lesa ewaisa balangako umwalola umulinganya, kabili ewaisa kosha na bantu abatamfya abalwani balya besa mukusansa impongolo sha musumba. Esaya na bakasesema ba mu Yerusalemu bacakolwa 

7  Na bakasesema bene kumo kwine na bashimapepo, nabo bene tepakukolwa ubwalwa kabili balatalansuka pakwenda. Balanwa nganshi umwangashi uukola ne fikola fimbi ifyamaka, icakuti alewishikanafye kulwa kufulungana amano. Bakasesema nabakolwa icakuti balefilwa no kwiluka ifimonwa ifyo Lesa alebalanga. Na bashimapepo bene nabo nabakolwa icakuti balefilwa no kuputula imilandu iyo abantu baleleta uko bali. 

8  Amatebulo yabo umo bekala nayalamba yonse ku malushi, tapali nangu pamo apashele apasuma. 

9  Balailishanya abati, “Bushe ulya Esaya abo alefwaya ukufunda, ni bani? Bushe ni bani alelondolwela amashiwi yakwe? Bushe alefunda utunya utusumwike kwibele nangu utwaice utwaleka ukonka? 

10  Esaya ena pakufunda aikalilafye ati, ‘Mulecita ifi ne fi, ifunde pefunde, umulingo pa mulingo, akaninini apa, akanini palya.’” 

11   Cisuma balya nga tabalefwaya kulaumfwa kuli ine, kanshi ninshi Yawe umwine akabatumine abenafyalo, ababulubusa pakulanda mu ndimi shimbi shimbi, uleke ebo bakese mukulabafunda. 

12  Nikuli balya bene Lesa atile, “Ici e cifulo cenu icakutuushapo, iseni bonse mwe banaka pakuti mulepemwinako,” lelo bena balikaana ukumumfwa. 

13  Eico Yawe alanda amashiwi kuli bena ati, “Mulecita ifi ne fi, ifunde pefunde, umulingo pa mulingo, akanini apa akanini palya, pakuti bawe cimfutyanuma pakwenda bafunike, bawile mu citeyo no kubekata bunkole.” Ilibwe lya petungi ilyakubika mu mufula wa Sioni 

14  Umfweni ifyo Yawe alesosa imwe mwe bantu bacilumba, mwe bateeka aba bantu ba muno Yerusalemu. 

15  Imwe mulaitakisha ukuti mwalyumfwana ne mfwa, nokuti imwe mwalipangana ne calo ca bafwa. Imwe mwalishininkisha ukuti icinkunka ilyo cikesa, imwe tacakamukume iyoo, pantu imwe mwaikalila ubufi no bucenjeshi pakuti efyo filemupusushako. 

16   Kanshi nomba Imfumu Yawe aletila ati, “Moneni ndebika ilibwe mu Sioni, ilibwe limo ilyakosa, ilibwe lya petungi ilyacindamisha ilyakukosha umufula. Onse uwacetekela takafupuke. 

17  Umulinganya ewalaba umwando uwakupiminako ubutali bwa mufula, no bulungami e kacela ka ku mwando akakupiminako ukololoka kwa mufula. Elyo imfula yacitalawe yena eikapwisha ubufi bwenu bonse ubo mwaikalila, ne lyeshi elikesa senda ifyo mupusukilamo.” 

18  Icumfwano cenu ico imwe mwaumfwana ne mfwa, ala cikapwa, ne cipangano ico mwapangana ne calo ca bafwa, ala naco cine tacakeminine. Ilyo icinkunka icabipisha cikesa tamwakashanseko iyoo. 

19  Lyonsefye ilyo capita cikamwikata, cikalapita umo inshiku shicela. Cikamupukanya akasuba no bushiku. Nga cakuti ifi fintu mwafitesha uko filolele, awe mwakulaisokonenafye ku mwenso. 

20  Cikaba nge pinda ilyatila, umuntu aleesha ukutambalala pa kamusengele akepi nganshi, no kwesha ukufimbana akalangeti akalifye nga kapiti ku buce. 

21   Yawe akabilimuka pakulwisha, nga filya fine acitile pa lupili lwa Pelasimu na mwishika ya Gibeoni, epakuti akabombepo cimo ico apanga ukubomba, nangu kwena ico akacitapo cilemoneka ukuba icintu cimbi cimbifye. Kwena akapwisha umulimo wakwe, noyo mulimo, ala wabwile. 

22  Kanshi imwe mwilaseka amuti fyamipulwe ifyo ine ndemweba. Nga mwalacita ifyo, awe ninshi cikamwafya ukumona umwakupusukila. Ine ninjumfwila uko Imfumu Yawe umwine wa fita alepanga ukonaula icalo conse. Amano yakwa Yawe 

23  Imwe kutikeni kufyo ine ndesosa, poseniko amano kufyo ine ndemweba. 

24  Bushe umulimi akonkanyapofye ukulima ukwabula ukubyala? Bushe akonkanyapofye ukusankabula no kulinganya umushila epela? 

25  Umulimi onse atila nga apwa ukupekanya umushili, elyo abyalamo imbuto ishili nga isha busoshi ne sha mponso. Atandamo bwino bwino iŋanu na male, elyo mu mbali lwa mu mpela abyalamo na masaka. 

26  Umulimi alishiba bwino ifyakucita, pantu ni Lesa ewamufunda. 

27  Tabomfya icela icatwa pakupuma inseke sha busoshi, kabili tabomfya umupeto we celeta pakupuma imponso. Inseke sha busoshi bapumina ku kamulando akangwikeko, kabili imponso bapumina ku kamuti akalingile. 

28  Tonaula ŋanu mukulashipulaula ukwabula ukuleka iyoo. Alishiba ukusokola iŋanu mukupishapo iceleta ukwabula ukushishonaula. 

29  Amano ayakucita ifi fyonse, ala yatula kuli Yawe umwine wa fita. Ifyo Lesa apekanya, fya mano yeka yeka, kabinge filabombafye bwino lyonse.

