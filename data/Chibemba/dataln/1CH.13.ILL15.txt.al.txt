1   Davidi alandishenye na bacilolo bakwe na bakalamba ba pa fita amakana (

1  ,

100  ) elyo ne ntungulushi iyili yonse. 

2  Elyo Davidi aeba abena Israeli bonse abo alongenye ati, “Nga cakuti calolamo kuli imwe, elyo nga cakuti cili ubufwayo bwakwa Yawe Lesa wesu, natutume ishiwi kuli bamunyinefwe bonse abali ukutali na mu ncende ishasalangana mu calo conse ica Israeli, na kuli bashimapepo na bena Levi abo bali nabo mu mishi yabo ne fitungu ifyakucemenamo ifitekwa fyabo, bakese longana na ifwe. 

3  Elyo tuye bwesha ne Imbokoshi ya Cipangano iyakwa Lesa wesu kuno tuli pantu tatwaleipushapo mu nshiku sha bufumu bwakwa Saulo.” 

4  Awe abantu bonse basumina ukucita ifi, pantu calisekeshe abantu bonse. 

5  Kanshi Davidi epakulonganika abena Israeli bonse, ukufuma ku mumana wa Shihori mu Egupto ukufika ku Lebo Hamati, kukuya senda Imbokoshi yakwa Lesa ukufuma ku Kiriati Yarimu. 

6  Davidi na bena Israeli bonse baya ku Baala uwaba mu Yuda ku Kiriati Yarimu mukuya senda Imbokoshi yakwa Lesa iyitwa peshina lyakwa Yawe uwaikala pa kati ka bakerubi. 

7  Basenda Imbokoshi yakwa Lesa ukufuma ku ŋanda yakwa Abinadabu peceleta ilipya, ninshi Usa na Ahio baletungulula. 

8  Davidi na bena Israeli bonse balasefya na maka yabo yonse pa cinso cakwa Lesa, baleimba inyimbo balelisha amaseese, insango, insombo, imiwaya na mapenga. 

9  Ilyo bafika pa lubansa lwakutwilapo ulwa ku Kidoni, Usa atambika ukuboko kukubika bwino Imbokoshi, pantu iŋombe shapene ukuwa. 

10  Lelo Yawe afulilwa nganshi Usa, amwipaya, pantu atambike ukuboko kwakwe ku Mbokoshi ya Cipangano. Afwila na palya pene pa cinso cakwa Lesa. 

11  Elyo Davidi nao afulwa pa mulandu wa cipyu cakwa Yawe pali Usa. Kabili ukufika na pali buno bushiku ilya ncende itwa ukuti ni Peresi Usa. 

12  Davidi atiinine Lesa pali bulya bushiku, aipusha ati, “Bushe kuti naleta shani Imbokoshi yakwa Lesa kumwandi?” 

13  Davidi afilwa ukusenda Imbokoshi ukuisunga mu musumba wakwa Davidi. Lelo asenda aya sha ku ŋanda yakwa Obedi Edomu umwina Gati. 

14  Imbokoshi yakwa Lesa yashele ku lupwa lwakwa Obedi Edomu pa myeshi itatu mu ŋanda yakwe. Elyo Yawe apaalile iŋanda yakwa Obedi Edomu ne fintu fyonse ifyo akwete.

