1  Imwe mwe ba mu ŋanda yakwa Israeli, umfweni amashiwi ayo Yawe alemweba. 

2  Ifi efyo Yawe alesosa ati, “Imwe mwilakonkelela imisango ya mishobo ya benafyalo. Mwilatunsha mitima nga mwalamona ifinjelengwe mu mulu, ifyo imishobo ya benafyalo yena itiina. 

3  Imibeele ya aba bantu, yafyefye. Bena batila nga baya tema icimuti cimo mu mutengo, elyo intukushi imo iyacenjela yaisa cibasa ku fibombelo fyaiko. 

4  Bacengulwilako silifa na golide, elyo bacikasha pamo ku misomali pakuti tacilepona. 

5  Utu tulubi twabafye nge fintiinya, filya babika mu mabala ya fibimbi pakutiinya ifyuni. Kabili tatulanda nakalya, batusendafye pantu tatuyendela nakalya. Kanshi imwe mwilatutiina iyoo, pantu teti tumucitepo kabi, kabili teti tumucitilepo icintu icisuma nelyo cimo.” 

6  “We Yawe, takwaba nelyo umo uwaba nga iwe, uli wabulamba, ishina lyobe likulu kabili walipulama. 

7   Nga nani uushingakukwatila akatiina, we Kateeka wa bantu ba mishobo yonse? Niwefye calinga ukulakwatila akatiina. Pa bantu bonse abamano aba mishobo yonse, na pa shamfumu shonse ishateeka ifyalo fyonse, tapaba nelyo umo uwaba nga iwe. 

8  Bonse balitumpa, kabili fipubafye. Bushe utulubi utwakubasafye ni finshi twingabafunda? 

9  Utulubi twabo baengulwilako silifa wa ku Tashishi, na golide wa ku Ofili. Ifi fyonse abafibomba ni ntukushifye isha bantu. Utulubi tulafwikwa insalu ishafitulukila ne shakashikila, ishipikulwa na bantufye abacenjela. 

10  Nomba Yawe ena ni Lesa wacine cine, ni Lesa Umumi, kabili ewateeka pe na pe. Ena eutila nga afulwa, ninshi ne calo calaitentelafye, abantu ba mishobo yonse balafilwa ukushanshako nga afulwa.” 

11  Ubebe auti, “Imwe mwe bena Israeli, imilungu iyishabumbako mulu ne calo, ala ikonaulwa. Ikaleka no kulamoneka ponsefye pesonde na pesamba lya myulu.” 

12  Ni Yawe ewabumba icalo ku makafye yakwe, ewaikasha isonde lyonse ku mano yakwe, ewaandalika umulu ku kucenjela kwakwe. 

13  Eutila nga abulukuta mukupeela icebo, awe ninshi na menshi mu mulu yalaluluma. Eufumya na makumbi ukwapelela isonde lyonse no kuyaleta. Eubyasha ne myele ya nkuba ilyo kuba imfula, eufumya no mwela umo ausungila pakuti ulepupa. 

14  Abantu bonse bawelewele, kabili tababa na mano. Bakafula wa golide bonse balomfwa insoni pa tulubi twabo, pantu fimpashanya fya milungu yabufifye, no kupema tafipema nakalya. 

15  Finangwafye, kabili imilimo yabuwelewele ala fikonaulwa ilyo Yawe akesa fikanda. 

16  Lesa uwaba icakaniko cakwa Yakobo ena taba ifi iyoo, ena ewabumba ifintu fyonse, ewasala na bena Israeli pakuti baleba umushobo uo aisalila umwine. Ne shina lyakwe ni Yawe umwine wa fita. Ukusendwa muli bunkole nakupalamina 

17  Imwe mwe bena Yerusalemu, mwe bashingulukwa ku balwani, aleni akukakeni ifipe fyenu mufume mu calo. 

18  Pantu ndemusukusa kumbi, ndemufumya muli cino calo, ndemuletela ishamo iline line, kanshi epakuti bakamwikate. Ifi efyasosa Yawe. 

19  Yangu nalishama pa mulandu wakuicena. Icilonda candi naco tacilefwaya ukupola. Awe ine natilefye bucushi bwandi Mfwile ukushipikisha. 

20  Itenti lyandi nalyonaika, ifimyando fyakulimikilako nafyo nafiputaika. Abana bandi abaume nabafumapo, nabayafye bonse tabakabwele. Tapashele nangufye umo uwakwimika nakabili itenti lyandi, tapali nelyo umo uwakukobeka ifisalu fyaliko. 

21  “Bakacema balitumpa, bena tabepusha na kuli Yawe. Napali ici tabakwata ne shuko, e mulandu wine umukuni wabo naupashika. 

22  Umfweni. Umulandu uyo uwaumfwika. Abantu ba mushobo wa ku kapinda ka ku kuso, abo balebolokota nganshi ifita fyabo fyalaisa sansa imisumba ya muno mu Yuda. Nayo yalaisa shalafye amatololo, yalaisa bafye incende umwakuti bamumbwe emo baleikala.” Yeremia apapata Yawe 

23  “We Yawe nalishiba ukuti takwaba muntunse nelyo umo uuisalila umwine umusango wakwikalilamo, no uleenda apingula umwine ukwakulosha intampulo shakwe. 

24  We Yawe, unsalapule, lelo ubomfye uluse lobe. Winsalapula ilyo ukalipe, pantu lyena ninshi kuti naonaika. 

25  Ulete icipyu cobe pa bantu ba mishobo yonse abashakusumina, na pa bantu abashacindika ishina lyobe, Aba bantu ebatwipaulwile ifwe fwe bamwana Yakobo, ebatulofeshefye nakalya nakalya, ebonawile ne calo cesu.”

