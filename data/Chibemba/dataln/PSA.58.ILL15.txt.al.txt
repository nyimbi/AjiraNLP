1  Bushe imwe bakateeka imipingwile yenu intu yalolamo? Bushe mulapingula abantu mu musango uwalungama? 

2  Nakalya imwe mu mitima yenu mutontonkanya palwa kucita ifyabipa, mucitila ulufyengo ku minwe yenu pesonde. 

3  Abantu babi ububifi bwabo butendekela mwifumo, babepafye ubufi ukutula pa kufyalwa kwabo. 

4  Bakwata ubusungu ngo bwa nsoka, baba kwati ni mpini iyakoma amatwi, 

5  iyishumfwa ishiwi lya muntu uwacenjela ukwita, nangu engacenjela shani. 

6  We Lesa, ukontaule ameno mu tunwa twabo, utobaule ne ncendwa sha ishi nkalamo, we Yawe. 

7  Leka bapite nga menshi filya yakunkuluka, nga basumbula ubuta uleke imifwi ibe iyafupa. 

8  Uleke babe nge nkola iyenguluka pakwenda, uleke babe nga kapopo akashimona kasuba. 

9  Lintu inongo shenu tashilaumfwa icikabilila ca mulilo wa myunga, ibe ibishi nangu iyauma, ababifi bena bakasendwa nga kankungwe. 

10  Abololoke bakatemwa nganshi pakumona uko ababifi balekandwa, bena bakalasamba amakasa mu mulopa wa babifi. 

11  Elyo abantu bakalasosa abati, “Ala cine cine abololoke bakalambulwa, cine cine Lesa eko aba uupingula isonde lyonse.”

