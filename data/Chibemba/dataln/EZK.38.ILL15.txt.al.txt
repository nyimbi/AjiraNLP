1  Kabili ishiwi lyakwa Yawe lyaishile kuli ine aliti, 

2  “We mwana wa muntu, sesema uloleshe Gogi pakumukalipila, ulya aba mu calo ca Magogi. E ntungulushi nkalamba iyateeka umushobo wa bena Mesheki no wa bena Tubali. Kamukalipile, 

3  no kumweba uye mweba ukuti ifi efyasosa imfumu Yawe ati, ‘We Gogi, we ntungulushi nkalamba ya bena Mesheki na bena Tubali, ninkwalukila, uli mulwani wandi nomba. 

4  Ine nkakupilibula, no kukutunga ifinkobwe mu nsekete shobe, pakuti nkakukululule pamo pene ne fita fyobe fyonse. Ine nkakukululula, nkakululula na bakabalwe bobe bonse na bonse abendelapo ne fyanso, ne bumba lyonse ilishaikulila ilya fita, ilyenda ne nkwela na mapanga. 

5  Pesia, Kushi na Puti bonse bakaba nobe bakakwata inkwela no tumpompo. 

6  Nkakukululwila pamo ne calo ca Gomeri ne fita fyaciko, ne ca Beti Togama ica ku ncende ukutali lwa ku kapinda ka ku kuso pamo ne fita fyaciko fyonse, elyo na bantu bonse ababa na iwe.’ 

7  “Kanshi we Gogi fwalila, upekanye ne fita fyobe fyonse pakuti fikubombele. 

8  Panuma ya nshiku ishingi mukalonganikwa. Ilyo pakapita imyaka iyingi, kukaba inshita imo ilyo ine nkakupeela icebo icakusansa icalo cimo, umo abantu baikala umutelelwe ico tamwaba inkondo, ukutulafye apo balonganine ukufuma mu mishobo imbi iyingi no kwisa fika ku mpili sha mu Israeli ishashele amatololo pa nshita ntali. Kwena aba abantu basendelwe ukufuma mu mishobo kabili baikalilafye nomba ku matwi tondolo. 

9  Iwe wine pamo ne fita fyobe, na bantu ba mishobo iyingi, mukema nge cimwela pakusansa icalo, kabili mukacikupa nge kumbi.” 

10  Ifi efyasosa Imfumu Yawe ati, “Ndekweba iwe Gogi ukuti ilyo iyo nshita ikafika, iwe ukatampa ukulatontonkanya amapange ayabipa. 

11  Ukalapanga ukusansa icalo icakaele, ico abantu baikalilamo ku matwi tondolo, mu mishi iyishakwata amalinga nangu imipindo elyo ne mpongolo ifyakuipokolwelamo abene. 

12  Ukatapa abantu abaikala mu misumba iyali kale ifibolya, ebalya bantu bafuma mu mishobo ya benafyalo no kulongana pamo, pantu nomba nabakwata ifitekwa ne fyuma, kabili no kwikala baikala pakati ka calo conse. 

13  Abena Sheba, na bena Dedani, na bashimakwebo ba ku Tashishi bakakwipusha abati, ‘Bushe ni kukutapa ifyuma wishile? Ico ulonganikile ifita, bushe ni kukutapa silifa, na golide, ne fitekwa, ne fyuma, elyo ukuya nafyo umupili, mwa?’ 

14  “Kanshi we mwana wa muntu sesemena Gogi amashiwi ayakuti, ifi efyasosa Imfumu Yawe ati, ‘Pali bulya bushiku ilyo abantu bandi abena Israeli bakekala mu cibote, bushe cine cine tawakacishibe? 

15  Ukafuma uko kumobe ukutali ukushailepela, ku kapinda ka ku kuso. Ukese ne bumba ilikalamba ilya bashilika abapambana, abakafuma mu mishobo iyingi, bonse bakeshila pali bakabalwe babo. 

16  Elyo ukawililile abantu bandi abena Israeli, nga filya fine icimwela cicita pa calo. Ilyo iyo nshita ikafika, ine nkesa kutuma ukusansa icalo candi, epakuti nkalange abantu ba mishobo ifyo ine naba, kabili no kubalanga bumushilo pa cinso cabo ukupitila muli iwe.’ Yawe akalimuna Gogi 

17  “Ifi efyasosa Imfumu Yawe ati, ‘Niwe nalelandapo mu nshita shakale, ilyo nalesobela ku babomfi bandi bakasesema aba mu calo ca Israeli, ukuti inshita imo nkaletapo umuntu umo uwakuti akese wililila icalo ca Israeli. 

18  Muli ubo bushiku ilyo Gogi akalwisha icalo ca Israeli, icipyu candi cikema.’ Efyasosa Imfumu Yawe. 

19  Pa mulandu wa kupimpa kwandi ne cipyu icikali, nalapa ukuti mukabe icinkukuma icikalamba mu calo ca Israeli. 

20  Isabi lya muli bemba, ifyuni fya mu lwelele, ne nama sha mu mpanga shonse, icibumbwa conse icikulika pa mushili, fikalaikankilafye kulwa mwenso, na bantu bonse mpanga yonse pano isonde lyonse nabo bene cikabafye cimo cine. Impili shikasholomoka, ifipuma fya mpili fikamokaika, na malinga yonse yakawishiwa panshi. 

21  Nkaleta amasanso aya misango yonse pakutiinya Gogi. Efyasosa Imfumu Yawe. Na bantu bonse bakemina bamunyina ne mpanga. 

22  Pakumulimuna ine nkamuletela icikuko, no kusumya umulopa. Nkapongolwela pali Gogi pamo ne fita fyakwe, na bantu ba mishobo iyingi abo akaba nabo, icipungufula, ne mfula ya mabwe, no musolilo, na bamunyela abamulilo. 

23  Efyo ine nkalanga ubukulu bwandi nokuti ndi Wamushilo, nkaisokolola ku menso ya mishobo iyingi. Kabili elyo abantu bakashininkisha ukuti kanshi ine nine Yawe.”

