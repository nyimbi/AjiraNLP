1  Ilyo ifi fyapita, elyo naumfwa icapala icongo icikalamba ica mashiwi ya bantu abengi mu mulu balepunda abati, “Aleluya! Ipusukilo, ubucindami na maka fyakwa Lesa wesu! 

2   Pantu apingula mu cishinka no mulinganya! Nakanda ulya cilende mukalamba uwaonawile calo ku bulalelale bwakwe. Nalandula pa basha bakwe abo cilende aipeye.” 

3   Kabili babwekeshapo ukupunda abati, “Aleluya! Icushi icilefuma ku musumba cakulafuuka pe!” 

4  Abakalamba balya amakumi yabili na bane ne fyamweo filya fine bawa panshi balapepa Lesa uwikele pa cipuna ca Mfumu. Balasosa abati, “Ameni! Aleluya!” Imitebeto ya bwinga bwa Mwana wa Mpanga 

5   Elyo ku cipuna ca Mfumu kwafuma ishiwi aliti, “Lumbanyeni Lesa wesu. Mulemukwatila akatiina mwe basha bakwe, abakalamba na banono!” 

6   Elyo naumfwa icapala icongo ca mashiwi ya bantu abengi, icaba kwati kupooma kwa menshi, kabili kwati kupanta kwa mfula, cilepunda aciti, “Aleluya! Pantu Imfumu Lesa wesu uwa maka yonse aleteeka. 

7  Kanshi natwange, tusansamuke. Natulemulumbanya, pantu inshita ya bwinga bwa Mwana wa Mpanga naifika, elyo na nabwinga nao naiteyanya.” 

8  Napeelwa ukufwala insalu shabusaka ishabengeshima ishabuuta tuutu, eficitwa fyalungama ifya bantu bamushilo. 

9  Elyo malaika anjeba ati, “Lemba utile ‘Balishuka abo baitwa ku mitebeto ya bwinga bwa Mwana wa Mpanga!’” Malaika atila nokuti, “Aya mashiwi yakwa Lesa cine cinefye.” 

10  Elyo namufukamina ukuti mupepe, lelo anjeba ati, “Awe wicita ifyo! Ndifye mubomfi mubiyo nga bamunonko bonse abeminina bukambone palwakwa Yesu. Ulepepafye Lesa. Pantu amashiwi ya bukambone bwakwa Yesu e mupashi wa bakasesema.” Umo aninine pali kabalwe uwabuuta 

11  Kabili namona umulu wacenama, namona na kabalwe uwabuuta. Uunininepo ishina lyakwe ni Mucetekelwa kabili Cishinka. Ni mu mulinganya apingula no kuya mu bulwi. 

12  Amenso yakwe yaba kwati lubingu lwa mulilo. Kabili ku mutwe wakwe afwala ifisote fyabufumu ifingi. Alilembwapo ne shina ilyo muntu nelyo umo ashaishiba, kanofye umwine eka. 

13  Afwele umwingila uwatumpwa mu mulopa. Ishina lyakwe batila, “Lishiwi lyakwa Lesa.” 

14  Ifita fya mu mulu nafimukonka, fininine pali bakabalwe ababuuta, fifwele ne nsalu ishabusaka, ishabuuta tuutu. 

15  Elyo mu kanwa kakwe mwafuma ulupanga ulwatwa ulwakucimfishako imishobo. Akabateeka ne nkonto ya cela mu minwe. Akanyantaula na mu cakukaminamo umwangashi wa bukali bwakwa Lesa. 

16  Pa mwingila wakwe na petanta lyakwe palembelwe ishina ilyakuti, “Kateeka wa bakateeka, kabili Imfumu ya bashamfumu.” 

17   Elyo namona malaika eminine pa kasuba. Alepunda ne shiwi likalamba ku fyuni fyonse ifipupuka mu lwelele aleti, “Iseni, longaneni pamo ku mitebeto ikalamba yakwa Lesa! 

18  Iseni mukulya iminofu ya bashamfumu, iya bakalamba ba fita, ne ya fita ifyamaka, iminofu ya bakabalwe ne ya benda pali bakabalwe, ne minofu ya bantufye bonse, abantungwa na basha, abakalamba na baice!” 

19  Elyo namona iciswango na bashamfumu ba pano calo ne fita fyabo nabalongana kukulwisha uuninine pali kabalwe ne fita fyakwe. 

20  Lelo iciswango bacikata pamo pene na kasesema wabufi. Uyu kasesema ewalecitilako iciswango ifishibilo fyacipeshamano. Elyo na kuli ifi fipeshamano abepaike bonse abo basumine ukulembwa icishibilo ca ciswango na bonse abo abapepele icilubi ca ciswango. Iciswango na kasesema wabufi epakubaposa abatuntulu muli bemba wa mulilo umupya ifyanunka kwati maluti. 

21  Ifita fya ciswango na bashamfumu fyena bafipaya ku lupanga lwafumine mu kanwa ka uuninine pali kabalwe. Ifyuni fyonse fyalya iminofu yabo fyaikuta nganshi.

