1  Yawe nasosa ukuti, “Bakacimona abana abatalama. Abo abacitafye ifyo ine nshabeba ukucita, kabili bacita ifipangano ifishilingene no bufwayo bwa Mupashi wandi, ecilenga nokuti balelunda ububifi pa bubifi. 

2  Bena babutukila ku Egupto pakuti balebafwako, elyo ukwabula nokuti baletala banjipusha nakalya. Bafwaya icalo ca Egupto eco cilebapokololako, e mulandu wine babutukila kuli Farao imfumu ya cilya calo. 

3  Ala Farao akabalenga ukusebana, no kubutukila ku Egupto pakuti balebafwako nako kwine kukafulungana. 

4  Pantu nangu inkombe shabo shifikile kale ku musumba wa Soani, no kufika nabafika ku Hanesi mu calo ca Egupto, 

5  kwena abena Yuda bonse bakekatwe nsoni pakutetekela umutundu wa bantu ababula incito kuli bena, uushingabafwa nangu ukubatuulako kanofye ukubaletela insoni no musebanya. 

6  “Pa fiswango fya mu matololo ya Negebu, ine ne Lesa ndesobelapo aya mashiwi ayakutila, ‘Inkombe shilapitana mu calo umwafula ifiswango, mulya mwaikala inkalalamo ishilume ne shikota, umwaba ne nsoka ishikali na fishimweshimwe ifipupuka. Shilya nkombe shilasendela ifyuma pali bapunda na pa ngamila napo ifyabupe ifyamutengo, ifyakutwalila umushobo wa bantu uushakabanonkeshe nelyo cimo. 

7  Ifyo icalo ca Egupto cibafwilishako, awe fintufye ifyabuwelewele. Kanshi nomba ishina lye shobo ilyo nainika Egupto, lishina lya Rahabu mundyafye.’” Abantu balitalama 

8  Lesa alinjebele ine ukuti nembe mu citabo cimo imisango ya bantu, epakuti cibe e cikambone ca pe icakubashinina. 

9  Pantu abantu pefye balatalamina Yawe, balabepa ubufi, balakaana no kulaumfwa ifyo Yawe alebafunda. 

10  Balalesha bakamona ukubalondolwela ifimonwa. Beba bakasesema abati, “Imwe mwilatweba fintu ifyacishinka ifitucena iyoo, muletwebafye ifyakutusansamusha. Lekeni fwe bene tulecita ifyo tuleimwena ukuti efyalolamo. 

11  Ala imwe fumenifye mu nshila, mwilatucinga iyoo. Ifwe mwilatukomya mu congo palwakwa Lesa Wamushilo uwakwa Israeli.” 

12  Lelo Uwamushilo uwakwa Israeli ena aletila ati, “Pa mulandu wakuti imwe mulasuula ifyo ine mweba, no kwikala mwaikalilafye umucusha no bucenjeshi, 

13  ala imwe mwalikwata umulandu. Nobu bubi buli kuli imwe nge linga ilitali, ilyaba no mulale ukutula pamulu ukwisa fikafye na panshi, kabili ilyatundama, mukapulikilwafye nalibongoloka. 

14  Likasansaikafye lyonse kwati ni nongo ye bumba, icakuti tapakashale iciinga icikulu nelyo cimo icingalinga no kulapwilapo umulilo, nangu ukutapilako amenshi mu cishima.” 

15  Imfumu Yawe, Uwamushilo uwakwa Israeli, alesosa ukuti, “Mukubwelela kuli ine no kutuusha emo mukapusukila. Nga mwatekanya no kuncetekela, lyena ninshi mwakulakwata amaka. Nomba imwe mulakaana. 

16  Mwatile, ‘Tukafulumuka abalwani besu pali bakabalwe ba lubilo.’ Ee, mulalungika, akufulumukenifye. Mulatontonkanya ukuti bakabalwe benu ba lubilo nganshi, cisuma, nomba abakumusupila bakamucila imwe ulubilo. 

17  Imwe abantu benu ikana limo bakulafulumuka ilyo babatiinya ku mulwani wenu umo mpo, na balwani benu basanofye bakamukunkunika imwe bonse ulubilo, mukasuke amushala ngo mulongoti uwaba pa mulu wa lupili, ngo luunga lweka ulwakulapepeeluka pa kapili.” 

18  Nangu cakulaba ifyo, Yawe wena akulamulolela imwe pakuti alemupaala. Ena alefwaya ukulamubelelako uluse, pantu pefye Yawe e Lesa uucita ifyalolamo. Ala ishuko lisangwafye mukutetekela Yawe. Yawe alikwatisha uluse kabili mulungami 

19  Elyo nao Esaya akonkenyepo ati, “Imwe mwe bena Sioni, mwe baikala mu Yerusalemu, tamwakalelila filamba nakabili iyoo. Yawe akaba no luse nga mwakuuta mutuule. Ilyo akomfwa lyena akamwasuka. 

20  Kwena nangu Yawe amulenge ukupita mu macushi na mafya nga filya mulya no kunwa cila bushiku, nomba kafundisha akalabapo pakumufunda. Takalefisama iyoo, nemwe ninshi nomba mukalamushimpamo na menso. 

21  Nga mwalapumba mu nshila, no kulalola ku kulyo nangu ku kuso, mukalaumfwa ishiwi lyakwe lyamweba aliti, ‘Ala inshila ino kuno, eyo mukonke.’ 

22  Utulubi twenu tulya utwaengelelwako silifa na tulya utwaengelelwako golide, mukatubuula no kuya tuposa nga filya baposa ubusali, mukatila no kuti, ‘Kabiyeni uko, mwe finangwa mwe.’ 

23  “Na lyonsefye ilyo mukalabyala imbuto mu mabala yenu, Yawe akalaleta imfula iyakushimesha no kukusha ifikalamenamo, namo mukalafuma ifisabo ifine fine. Ne ŋombe shenu shikalakwata incende ishingi umwakuti shikaleliila umulemfwe. 

24  Bacilume wa ŋombe shenu na bapunda benu, shilya nama muliminako amabala yenu, shikalalya icani icawamisha nganshi kabili icafulisha nganshi. 

25  Ubushiku imisumba ya malinga ya balwani benu ikapokwa no kwipaululamo abantu abaikalamo, elyo mu mpili shonse na mu tupili tonse mukatumuka imilonga ya menshi. 

26  Umweshi ukabalika nga kasuba, akasuba nako kakabalikisha ukucilamo. Ulubuuto lwa kako lukaba kwati lwa nshiku cine lubali elwabalikila capamo pa kasuba kamo kene. Ifi fyonse fikacitika ilyo Yawe akakakila no kuundapa ifilonda ifyo aletela abantu bakwe.” Yawe alalimuna icalo ca Asiria 

27  Kabili Esaya atile ati, “Mwamona, amaka yakwa Yawe no bucindami bwakwe, filya filemonekela apatali. Umulilo ne cushi efilelanga icipyu cakwe. Ilyo akulalanda, amashiwi yakwe yakulabilima ngo mulilo uuleoca. 

28  Pakwisa Lesa natuma umwela uuleisa nge lyeshi lya menshi ayakuti yafika na mu mukoshi. Nao ulekumbulula imishobo ya benafyalo ngo kusensa kwa ku lupe, akabakobeka ne ntambo iyakubafulunganya nga ilya bakaka punda. 

29  “Lelo imwe mwe bantu bakwa Lesa, awe imwe mukalasansamuka, mukalaimba ne nyimbo nga shilya shine mwimba pa nshita ya bushiku, ilyo kuba inshikunkulu iyakucindikamo Lesa. Mwakulasansamuka nga balya bantu benda umulongo, ninshi na bamutolilo balelila pantanshi pakuya ku lupili lwakwa Yawe, icilibwe cakwa Israeli. 

30  Yawe akaleka abantu bonse bomfwe ishiwi lyakwe ilyakatama, akaleka bomfwe apapela ne cipyu cakwe. Kukaba ulubingu lwa mulilo, no kupanta, ne mfula yacitalawe, ne mfula ya mabwe. 

31  Abena Asiria bakulaikankilafye ku mwenso ilyo bakomfwa ishiwi lyakwa Yawe, no kumfwisha apapela ubukali bwakwe. 

32  Lyonse ilyo Yawe akulabalimuna, abantu bakwe nabo elyo bakalisha insombo no kulisha amaseese. Ni Yawe umwine ewalaisa lwisha abena Asiria. 

33  Ala ni kale bapekanya icininkwa ca mulilo umwakocela imfumu ya Asiria, mu mukanda uwashika kabili uukulu, ne nkuni shaisulamo pa. Ni Yawe eukesa putapo umupu wakwe uwaluma nga maluti uulebilima mukutimuna umulilo.”

