1  Onse uusumina ukuti Yesu e Kristu ninshi mwana wakwa Lesa wine wine. Kabili onse uwatemwa umufyashi, atemwa no mwana wine. 

2  Ici eco twishibilako ukuti twalitemwa abana bakwe ico twatemwa Lesa no kukonka amafunde yakwe. 

3  Ukutemwa Lesa kukonka amafunde yakwe. Kabili amafunde yakwe tayayafya. 

4  Pantu umwana wakwa Lesa onse alikwata amaka yakucimfya icalo. Neco tucimfishako icalo cisumino cesu. 

5  Uwingacimfya icalo nani? Ni uyo muntu uwasumina ukuti Yesu ni mwana Lesa. Bukambone bwa pali Yesu 

6  Ni uyu wine Yesu Kristu ewaishile ku menshi na ku mulopa. Te ku menshi yeka aishile, lelo aishile na ku menshi elyo na ku mulopa. Kabili Mupashi wine e kambone, pantu Mupashi wine e cishinka. 

7  Kwaba bakambone batatu, 

8  ni Mupashi, amenshi no mulopa. Kabili ifi fintu fitatu filasuminishanya. 

9  Tulasumina bukambone bwa bantu, nomba bukambone bwakwa Lesa bwena bwalicilapo, pantu bwakwa Lesa. Nobu bukambone ebo apeela pa Mwana wakwe. 

10  Uyo onse uwasumina Mwana Lesa, alikwata ubu bukambone mu mutima wakwe. Lelo onse uushisumina Lesa, ninshi amucita uwabufi, pantu tasumina bukambone Lesa apeele pa Mwana wakwe. 

11  Na bukambone ubu bwakuti, Lesa alitupeela umweo wape, noyu mweo waba muli Mwane. 

12  Onse uwaba na Mwana ninshi alikwata umweo, lelo onse uushaba na Mwana Lesa, wena taba na mweo. Umweo wape 

13  Ico namulembela ifi ni pakuti mwishibe ukuti, imwe mwe basumina muli Mwana Lesa mwalikwata umweo wape. 

14  Ifwe tatumfwa mwenso pa cinso cakwa Lesa pantu alatumfwa nga twamulomba icintufye conse ukulingana no bufwayo bwakwe. 

15  Twalishiba ukuti alatumfwa lyonse nga twamulomba. Kanshi twalishiba nokuti alatupeela conse ico tumulomba. 

16  Umo nga alemona munyina alecita ububifi ubushitwala ku mfwa, alingile ukumupepelako kuli Lesa, na Lesa nao alemupeela umweo. Ici cikumine abo ububifi bwabo bushitwala ku mfwa. Lelo eko bwaba ububifi ubutwala ku mfwa, awe bwena nshileti nabo kuti mwapepelapo iyoo. 

17  Ukucita icabipa conse bubifi, lelo eko buli ububifi ubushitwala ku mfwa. 

18  Twalishiba ukuti umwana wakwa Lesa wine wine tekalilila mukubifya, pantu Mwana Lesa wine alamucingilila, no mubi tekuti amwikatemo nakalya. 

19  Twalishiba ukuti tuli bana bakwa Lesa, elyo ne sonde lyonse lyaliteekwa no Mubi. 

20  Twalishiba ukuti Mwana Lesa alisa, kabili alitupeela na mano pakuti twishibe Lesa wine wine. Twalyampana na Lesa wacine cine pantu twalyampana na Mwane Yesu Kristu. Uyu wine e Lesa wacine cine, kabili e mweo wape. 

21  Mwe bana bandi muletalukako ku tulubi.

