1  Ine nafisama muli iwe, we Yawe, wileka nengwe insoni. 

2  Mu bulungami bobe undubule no kumpokolola, teya amatwi yobe kuli ine elyo umpusushe. 

3  Ube kuli ine icilibwe cakuubamo ukwakubutukila lyonse. Niwe wakonkomesha ukumpususha, pantu niwe cilibwe candi ne linga lyandi. 

4  Mpokololako we Lesa wandi ukufuma ku minwe ya bantu babifi, ukufuma mu lupato lwa bankalwe ababipisha. 

5  Ine, niwe natetekela we Mfumu, we Yawe niwe nasuminamo ukufuma ku bwaice bwandi. 

6  Ine niwe nashintamo umutima ukutulafye apo nafyalilwa, niwe wasuminishe ukufyalwa kwandi ukufuma munda muli mayo, ine niwe nakulalumbanya pe na pe. 

7  Abantu abengi balapapa nga bamona, lelo ine niwe nafisamamo we wabulamba bwine bwine. 

8  Akanwa kandi keswilemofye amalumbo, no kulumbilisha ubucindami bobe akasuba konse. 

9  Wikantamfula ilyo ine nkakota, nangu ukundekelesha ilyo amaka yakapwa. 

10  Abalwani bandi lyonse balenyamba, abo abafwaya ukunjipaya nabo balapandishanya amano. 

11  Bena batila, “Ala Lesa namulekelesha, natumusupile uleke tumwikate, pantu takuli nelyo umo uwakumupokolola.” 

12  Wiba kutali we Lesa, we Lesa wandi, endesha mukwisa ntuula. 

13  Uleke abampata balengwe nsoni kabili ubonaule, leka abafwaya ukucita ifibi pali ine basuulwe kabili basebane. 

14  Lelo ine lyonsefye niwe nakulacetekela, kabili ndi nokucililako ukukulumbanya. 

15  Ine nakulalanda palwa bulungami bobe, nakulalanda pa kupususha kobe akasuba konse, nangu ine nshafikapo ukwishiba ubwingi bwa fyonse. 

16  Ndeisa mukulumbanya ifyo wacita we Mfumu Yawe, ndelumbanya imilimo ya bulungami bobe bweka. 

17  Niwe wamfundisha ukufuma ku bwaice bwandi, we Lesa, na nombaline ncili ndelanda pa milimo yobe iyakupapa. 

18  Wikandekelesha we Lesa ilyo nkakota no kukwata imfwi, mpaka nkalumbilishe ubulamba bobe ku nkulo na imbi, na maka yobe ku bakesa kuntanshi. 

19  Ubulungami bobe na maka yobe fyafika na ku mulu, we Lesa, we wacita ifisungusho. Ni nani uwingaba nga iwe, we Lesa? 

20  Nelyo walenga ukuti ine njishibe amasakamiko na macushi ayengi, niwe uli nokumpuputula nakabili, niwe kabili ukanenga ukuba uwamweo ukufuma ku milomo ya cilindi. 

21  Niwe uli nokuncindamika, kabili niwe uli nokuntalalikako. 

22  Ine nakulakulumbila peseese pa cishinka cobe we Lesa wandi. Pa nsango yandi epo nakulakwimbila inyimbo, we Wamushilo uwa mu Israeli. 

23  Akanwa kandi kakulaaula akapundu ilyo nakulakwimbila amalumbo, pakukulumba ine neo wapususha. 

24  Akasuba konse ine nakulalanda pa fyabulungami ifyo wabomba, pantu bonse abalefwaya ukunjipaya walibalenga insoni no kubafulunganya.

