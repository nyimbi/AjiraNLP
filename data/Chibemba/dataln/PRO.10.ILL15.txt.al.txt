1  Amapinda yakwa Solomoni. Umwana wamano asansamusha wishi, lelo icipuba ca mwana cena cisakamika nyina. 

2  Ifyuma banonkela mukucita ulufyengo tafiwamina nelyo cimo, lelo imicitile iyalungama ilapususha umuntu ku mfwa. 

3  Yawe taleka umololoke alecula ne nsala, lelo aleka umubi abulwe ico alekabila. 

4  Ubunaŋani ala tabulisha kasuma iyoo, lelo ubukankala bwaba mukubombesha. 

5  Uututila ifilyo pa nshita iyalinga e mwana wamano, lelo alisebana umwana uulala utulo pa nshita yakuseepa. 

6  Umololoke alapaalwa, lelo akanwa ka muntu umubifi kafubatila icimfulunganya. 

7  Ukwibukisha umololoke ala ciba lipalo, lelo ishina lya mubifi lyena iyoo. 

8  Umuntu wamano alasekelela amafunde mu mutima wakwe, lelo umuntu uulelandafye icilande lande alakandilwapo. 

9  Umuntu wa myendele isuma ekala umutelelwe, umuntu uwenda mu nshila shabipa awe ena alekatwa. 

10  Umuntu uushinisha ku linso aletafye icimfulunganya kabili uulandafye icilande lande alakandilwapo. 

11  Akanwa ka mololoke ala kamfukumfuku kabumi, lelo akanwa ka muntu mubi umubifi kafimba pa buluku. 

12   Impatila ilenga ulubuli, nomba icitemwiko cena cifimba pa fyabupulumushi fyonse. 

13  Abamano bena balanda ifyamano, nomba ifipumbu fya bantu fyena kanofye ubwembya ebufisalapusha. 

14  Abamano basungisha amano yabo, lelo icipuba ca muntu nga cati cilande cailetelafye ishamo. 

15  Ifyuma fya mukankala e linga lyakwe ilyakosa ilimupokololako, nomba ubupina nabo bonaula abapina. 

16  Icilambu ca muntu umololoke ala bumi, lelo amalipilo ya muntu mubi ala kukandwa. 

17  Umuntu uumfwa ifyo balemufunda alekala umumi, nomba umuntu uushisumina ifyo alufyenye, ala ena aleka bambi bambi ukulubilamo. 

18  Umuntu afimba pa lupato lwakwe alalanda ifyabufi, no muntu uulanda ifyalwambo ala cipubafye. 

19  Mukulanda ifingi tamubula cilubo, nomba umuntu uwamano alasunga akanwa kakwe. 

20  Imilandile ya mololoke ni silifa eka eka, nomba ifitontonkanya umubi ala fyena fyafyefye. 

21  Imilandile ya mololoke ala ifunda abengi, nomba ifipuba fyena fifwilafye pa mulandu wakutumpa kwafiko. 

22  Amapaalo yakwa Yawe yaletela umuntu ubukankala, kabili talundilapo no bucushi nakalya. 

23  Icipuba cisanga insansa mukucita icibi, lelo umuntu wamano asansamuka mukwiluka. 

24  Umuntu mubi aponenwa ne shamo lintu atiinisha, umulungami ena alapeelwa ico akabila. 

25  Icimwela nga capupa cilolulula umubi, ala abalungama bena baishalilafye umushinsanshiku umo babela. 

26  Nga filya inungo itapata mu meno, nangu filya fine icushi cikalipa mu menso, efyo cikalipa no muntu uwatuma umunaŋani ukuti amubombeleko cimo. 

27  Ukuba na katiina kuli Yawe kulenga umuntu ukukokola pa calo, nomba imyaka ya mubifi ikepifiwa. 

28  Ifilolela umololoke ala ni nsansa sha pe, lelo ukucetekela kwa muntu mubi kwa cimpelesha. 

29  Yawe alacingilila abololoke abenda mu nshila yakwe, lelo ababifi bena balaloba. 

30  Abololoke bena tabakatelentenshiwe, lelo ababifi bena tabakakwate ne ncende mu calo. 

31  Amashiwi ya bakaele yapeela amano, nomba abalanda ifibi, awe bena bakabaputulako ululimi. 

32  Abololoke bena balishiba ifisuma ifyakulanda, lelo akanwa ka babifi kalandafye ifyakucitapo ifibi.

