1  Imbeni ne nsansa kuli Lesa uwaba amaka yesu, imbileni Lesa wakwa Yakobo inyimbo no kupundisha! 

2  Samuneni ulwimbo, mulelisha ne nsombo, akulisheni bwino amaseese ne nsango. 

3   Lisheni ipenga pa kutampa kwa mweshi, na palya wabulungana, na pa bushiku bwa nshikunkulu yesu. 

4  Pantu e funde lya muno calo ca Israeli, e cipope cakwa Lesa wakwa Yakobo. 

5  Eco akonkomeshe nge cebo kuli Yosefu, ilyo aile lwisha icalo ca Egupto, kulya twaile umfwa ululimi tushateseshe. 

6  Alesosa ati, “Ala nine namutulileko ifisendo fyenu ifyafina pa mabeya yenu, namwafwako no kuteka imiseke panshi pakuti mube abantungwa. 

7   Mwalikuutile ilyo mwalecula, na ine naisa mupususha, mwikumbi ilyalepanta emo ine namwasukile, namweseshe pa menshi ya ku Meriba. (Selah) 

8  “Umfweni mwe bantu bandi, lekeni musoke, mwe bena Israeli, nga mwingomfwa kuli ine. 

9   Mwilaba ne milungu imbi, nangu ukulapepa imilungu ya benafyalo. 

10  Ine nine Yawe, Lesa wenu neka, nine namufumishe mu calo ca Egupto, eico muleasamunafye akanwa, nine nakulamulisha. 

11  “Nomba abantu bandi bena balikaana ifyo mbeba, abena Israeli balikaana ukulambeela. 

12  Kanshi eico ine nimbalekako pakuti bashale abaumalala ifyo fine, baleicitila ifintu umo abene balefwaila. 

13  “Iye ala abantu bandi abalaŋumfwa, na bena Israeli abalambeela, 

14  lyena nga kuti nacimfya abalwani babo bwangu, no kunasha bonse ababacusha. 

15  Elyo abapata Yawe, nga nabesa cimba, no kukandwa kwabo nga kwamuyayaya. 

16  Lelo abantu bandi bena nga kuti ine nabalisha ubunga bwa ŋanu ubwapeleka bwino, no kulabekusha ubuci bwa mu mabwe.

