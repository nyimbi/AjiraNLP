1  Nomba Abafilisiti basansa abena Israeli, na bena Israeli babutuka ukufuma ku cinso ca Bafilisiti elyo na bengi babepaila pa lupili lwa Giliboa. 

2  Abafilisiti bakonka nganshi mukubutusha Saulo na bana bakwe mpaka baipaya Yonatani, Abinadabu elyo na Malikishua. 

3  Ulubuli lwabipisha ukushinguluka Saulo. Elyo abaleposa imifwi bamusanga, bamucena. 

4  Saulo epakweba uwalesenda ifyanso fyakwe ati, “Somona ulupanga lobe umpwishishishe, pantu aba bantu abashasembululwa kuti baisa mukuncusha.” Lelo uwalesenda ifyanso fyakwe aumfwa umwenso, akaana ukumucita ifyo aebelwe. Kanshi Saulo epakubuula ulupanga lwakwe epo awila aitungako. 

5  Ilyo uwalesenda ifyanso fyakwe amona ukuti Saulo afwa, nao abuula ulupanga lwakwe epo awila aitungako afwa. 

6  Kanshi Saulo na bana bakwe batatu efyo bafwile, pamo na ba mu ŋanda yakwe bonse. 

7  Ilyo abena Israeli abali mwishika bamona ukuti abashilika babutuka elyo Saulo na bana bakwe bafwa, awe nabo basha imishi yabo babutuka. Elyo Abafilisiti emo baisa ikala. 

8  Ubushiku bwakonkelepo, ilyo Abafilisiti baishile mukutapa ifintu ku bafwile, baisa sanga Saulo na bana bakwe nabafwa pa lupili lwa Giliboa. 

9  Bamufuula elyo bamuputulako umutwe, basenda pamo ne fyanso fyakwe, elyo batuma bakabilo mu calo conse ica Bafilisiti mukuma imbila ku tulubi twabo na ku bantu bonse. 

10  Babika ifyanso fyakwe mwitempele lya milungu yabo, elyo baya kobeka umutwe wakwe mwitempele lya mulungu wabo Dagoni. 

11  Ilyo abekalacalo ba mu Yabeshi Gileadi baumfwa fyonse ifyo Abafilisiti bacita kuli Saulo, 

12  abaume babo bonse ababulamba baima, baya senda ifitumbi fyakwa Saulo na bana bakwe, bafileta ku Yabeshi. Elyo bashiika amafupa yabo mwisamba lya cimuti cikalamba ica oki mu Yabeshi, bafunga ukulya pa nshiku cine lubali. 

13  Saulo afwile pa mulandu wakukanaba ne cishinka kuli Yawe. Alifililwe ukubaka ishiwi lyakwa Yawe elyo asukile afika na mukuya ipusha imipashi ukuti imutungulule. 

14  Afililwe ukwipusha Yawe, kanshi Yawe nao epakumwipaya. Elyo asesesha no bufumu kuli Davidi mwana Yese.

