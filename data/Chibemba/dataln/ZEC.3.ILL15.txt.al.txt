1   Elyo malaika anangile shimapepo mukalamba Yoshua uwaiminine lubali kuli malaika wakwa Yawe, kabili ananga na Satana uwaiminine nao ku kulyo kwakwa Yoshua pakuti amusoselele. 

2  Elyo Yawe alaeba Satana ati, “Yawe nakulimune iwe Satana! Ee, Yawe uwasala Yerusalemu nakulimune! Uyu muntu Yoshua alifye nge cishishi ico basompwele peshiko.” 

3  Yoshua ninshi naiminina lubali kuli malaika, ninshi nafwala ne nsalu ishalamba. 

4  Elyo malaika aeba abaiminine pa cinso cakwe ati, “Aleni fuuleni uyu muntu insalu shakwe ishalamba.” Elyo apilibukila kuli Yoshua ati, “Wamona, ine nakufumisha ifibi fyobe, nalakufwika nomba insalu ishawamisha.” 

5  Elyo nasosa nati, “Mupombeni insalu iyisuma ku mutwe wakwe.” Kanshi nabo epakupomba ne nsalu iyawamisha ku mutwe wakwe, ninshi na malaika wakwa Yawe naiminina apo pene. 

6  Elyo malaika wakwa Yawe akonkomesha Yoshua 

7  ukuti Yawe umwine wa fita aletila ati, “Iwe nga walabeela amafunde yandi, walabomba imilimo iyo ine nakupeela, ninshi niwe wakulaba kateeka wa ŋanda yandi, niwe wakulayangalila ne mansa sha ŋanda yandi, kabili nkakupeela ne cifulo ne nsambu shakuba pamo naba beminine pano. 

8  Kanshi umfweni kuno we Yoshua, we shimapepo mukalamba, pamo na banobe abekala nobe, imwe nimwe cishibilo icakwishibilako ifikabako. Ine nkaletapo umubomfi wandi uwitwa Umusambo. 

9  Mwamona ilibwe ili limo mpo ilyo ine nabika pa cinso cakwa Yoshua, nalyo lili na menso cine lubali. Nine ne mwine ne Yawe umwine wa fita nalalembapo ifilembo, na pa bushiku bumo bwinefye mpo ine nkafumya ububi muli cino calo. 

10  Ubo bushiku nga bwafika, imwe bonse mukalaitana na bena mupalamano banenu, mukalaikala mu masamba ya myangashi ne ya mikunyu. Nine ne Yawe umwine wa fita nalanda.”

