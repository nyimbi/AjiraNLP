1  Apo ifwe bonse tubombela pamo na Lesa, tulemupapata apo Lesa amukwatila icikuuku, mwicilekelesha. 

2  Pantu Lesa atila ati, “Pa nshita yandi yakulanga icikuuku nalikumfwile. Pa bushiku bwakukupususha nalikwafwile.” Umfweni! Ino e nshita ya cikuuku cakwa Lesa. Buno e bushiku bwakupusukamo! 

3  Ifwe tatufwaya ukuti umuntu asanga icilubo mu milimo yesu. Kanshi eico tatuleka cintu nelyo cimo mu muntu icakumufulunganya. 

4  Mu cintu conse ico tulecita, tulapamfiwa ukuti tube ababomfi bakwa Lesa bene bene. Kanshi tulashipikisha mu macushi ayaletwishila, mu mafya na mu masanso. 

5  Ifwe balatupuma, balatuposa na mu fifungo, elyo no kucenwa mu fimfulunganya. Kabili baleka tulebombesha nganshi, nomba ukwabula ukulya nangu ukusendama. 

6  Ifwe twenda ne mitima iyakaele, abamano, abateka imitima, kabili twaliba no luse. Twenda na Mupashi Wamushilo ne citemwiko cesu cacishinka. 

7  Tulanda ifyacishinka, kabili maka yakwa Lesa ayabomba muli ifwe. Ifyanso fyesu ifyakulwishishako no kuipokolwelako kucita ifyo Lesa afwaya. 

8  Balatucindika kabili balatutuka. Balatusaalula, kabili batutasha. Batucita kwati tuli babufi, lelo tulanda ifyacishinka. 

9  Twaba kwati tabatwishiba, lelo bonse balitwishiba. Twaba kwati baletwipaya, nomba moneni, epo tucili abomi. Balatucusha, lelo tabatwipaya. 

10  Ifwe tuli ababulanda, lelo lyonse tulasansamuka. Tuli bapina, nomba nifwe tulenga abengi ukuba abakankala. Tatwakwata nelyo kamo, lelo nifwe twakwata fyonse. 

11  Mwe bena Kolinti, twamwebafye fyonse ukwabula ukushapo nelyo kamo. Ala twalimutemwa nganshi. 

12  Ifwe tatwaleka ukumutemwa, lelo imwe nimwe mushilefwaya ukututemwa. 

13  Ndelanda kuli imwe ngefyo ningalanda ku bana bandi. Kanshi na imwe langeni icitemwiko mwatukwatila. Palwa kwampana na bashasumina Lesa 

14  Mwilaesha ukwampana na bantu abashasumina. Ngo busuma no bubi kuti fyaampana shani? Ngo lubuuto ne mfifi kuti fyaikala shani pamo? 

15  Nga Kristu kuti baumfwana shani na Satana? Nga finshi uwasumina bengomfwana no ushasumina? 

16  Bushe itempele lyakwa Lesa kuti lyaumfwana shani no tulubi? Pantu ifwe bonse tuli tempele lyakwa Lesa wamweo. Lesa umwine atila ati, “Nkapanga icifulo candi pakati kabo no kwikala nkalaikala nabo. Kabili ine nkalaba Lesa uwabofye, nabo bakalaba abantu abandifye.” 

17   Kabili Imfumu yatila aiti, “Muli nokufuma uko bali, mubatalukeko. Tecakwesha kukumya ku fyakowela iyoo, na ine nkamupokelela. 

18   Nkaba Shinwe, na imwe bonse mukaba abana bandi abaume na banakashi, efyo nalanda ine ne Mfumu ya maka yonse.”

