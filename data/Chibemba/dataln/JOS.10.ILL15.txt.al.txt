1  Nomba Adoni Sedeki imfumu ya mu Yerusalemu yaumfwile ukuti Yoshua napoka umusumba wa Ai no kuonaula, elyo naipaya ne mfumu yauko pamo ngefyo acitile ku musumba wa Yeriko ne mfumu yauko. Nomba omfwile ukuti abantu ba mu musumba wa Gibeoni nabapanga icipangano ca kwikala umutende na bena Israeli, kabili nokuti bakulaikala mu calo cabo. 

2  Elyo natiina apakalamba pali ici cicitike, pantu Gibeoni wali umusumba uukalamba, kabili uukankala. Uyu musumba walifye kwati ni umo pa misumba umwaleikala imfumu. Kabili walicilile pa musumba wa Ai ku bukulu, na bantu bauko bonse bali abaume babulwi icine cine. 

3  Eico Adoni Sedeki imfumu ya mu Yerusalemu yatumine inkombe ku mfumu shibiye, Hoamu imfumu ya mu Hebuloni, Piramu imfumu ya mu Yamuti, Yafiya imfumu ya mu Lakishi elyo na kuli Debi imfumu ya mu Egiloni. 

4  Abebele ati, “Mwe, ala iseni kuno mungafweko ukulwisha Gibeoni. Pantu baliya panga umutende na Yoshua pamo na bena Israeli.” 

5  Awe imfumu shisano isha bena Amoli, pamo pene ne mfumu sha mu Yerusalemu, Hebuloni, Yamuti, Lakishi elyo na Egiloni basankanya ifita fyabulwi. Baimina pamo bonse ne fita fyabulwi fyabo no kuya shinguluka umusumba wa bena Gibeoni no kubalwisha. 

6  Awe abena Gibeoni batumine amashiwi kuli Yoshua kuntu ali ku nkambi ya ku Giligali abati, “Mukwai, mwitulekelesha ifwe fwe babomfi benu! Isenifye bwangu mutwafwilisheko nokutupususha pantu imfumu shonse isha bena Amoli ishaikala ku calo ca mpili bonse bali pamo ne fita fyabulwi nabatwimina!” 

7  Awe Yoshua epakwima ku Giligali pamo pene ne fita fyabulwi, alundapo ne fita ifyacenjela nganshi kukulwa. 

8  Elyo Yawe aebele Yoshua ati, “Tecakwesha ukubatiina. Ine, nimbapeela mu maboko yobe. Takuli nelyo umo uuleya kwansha.” 

9  Panuma yakwenda ubushiku bonse ukufuma ku Giligali, Yoshua alibapumikishe. 

10  Elyo Yawe nao abafulungenye amano ku cinso ca bena Israeli, alenga babacimfya no kubepaya ku Gibeoni. Abena Israeli batamfishe abalwani babo ukulungama umusebo walola ku Beti Horoni no kubakomaula nganshi inshila yonse ukuya fikafye na ku Aseka na ku Makeda. 

11  Ilyo balefulumuka abena Israeli, pakutentemukila mu musebo uwafuma ku Beti Horoni ukuya ku Aseka, Yawe abaletele imfula yacitalawe, iya mabwe ayakulu ukufuma ku mulu, yaipaya abengi nganshi ukucila nabo baipeye ku bulwi bwa ku lupanga lwa bena Israeli. 

12  Mu bushiku bwine bulya Yawe apeele abena Amoli mu maboko ya bena Israeli, Yoshua asosele kuli Yawe pa cinso ca bena Israeli ati, “We kasuba, imininafye apo pene pa Gibeoni! Nobe we mweshi imininafye apo pene peshika lya Aiyaloni.” 

13   Ne cacine akasuba kaimininafye, no mweshi nao waleka ukulasela, mpaka umushobo wa bena Israeli wacimfya abalwani babo. Bushe ifi tefyo calembwa na mu citabo cakwa Yasha? Akasuba kalekele ukwenda pakati ka mutwe, kaimininafye mu nshita ya kasuba yonse. 

14  Ukufumafye ku kale takwatalile akuba ubushiku ngobu ubo Yawe aumfwilile umuntu, nangufye ukubako inshita imbi ukutula pali iyi nshita. Nico pali ubu bushiku Yawe alelwilako abena Israeli. 

15  Elyo Yoshua pamo na bena Israeli bonse babwelelamo ku nkambi ku Giligali. Baipaya imfumu shisano isha bena Amoli 

16  Nomba imfumu ishi shisano shabutwike no kuya fisama mu ninga ya ku Makeda. 

17  Lelo ilyo baebele Yoshua ukuti imfumu ishi shisano nabashisanga uko shibeleme mu ninga ya ku Makeda, 

18  nao atile, “Cilikeni ifimabwe ifikulu pa mwinshi wa ninga no kubikapo abantu abakulonda. 

19  Lelo imwe mwileka ukusupila abalwani benu, mulingilefye ukubasansa mukupitila kunuma ya misumba yabo. Mwileka baleingila mu misumba yabo pantu Yawe Lesa wenu nabapeela mu maboko yenu.” 

20  Eico Yoshua na bena Israeli ilyo bakomawile abalwani babo mupepi no kubapwisha. Bamo bamo ebashele baile fika ku misumba yabo, 

21  ne fita fyonse fyabwelele kuli Yoshua ku nkambi ya ku Makeda umutende. Takwali umuntu nelyo umo uwasoselepo ishiwi ilibi pa bena Israeli. 

22  Panuma ya ifi elyo Yoshua atile, “Kesuleni umwinshi wa ninga no kufumya shilya mfumu shisano no kushileta kuli ine.” 

23  Awe nabo bafumishe imfumu shisano ukufuma mu ninga, imfumu sha bena Yerusalemu, Hebuloni, Yamuti, Lakishi elyo na Egiloni. 

24  Ilyo bafishishe ishi mfumu kuli Yoshua, nao aitile bonse abana baume ba bena Israeli nokutila ku bakalamba ba fita abo ali nabo, “Iseni kuno pakuti mwise munyante amakasa yenu pa mikoshi ya ishi mfumu.” Nabo baile kuntanshi no kuya nyanta amakasa yabo pa mikoshi yabo. 

25  Kabili Yoshua abebele ati, “Tecakwesha ukuba no mwenso, kabili mwinenuka. Mubefye abashipa kabili abakosa. Pantu ifi fine efyo Yawe ali nokucitila bonse abalwani benu.” 

26  Elyo Yoshua akomaula ishi mfumu, ashipaya no kushikulikila ku fimuti fisano no kubasha ifyo fine balepelela ku fimuti mpakafye ne nshita ya cungulo. 

27  Cilya akasuba kawa, Yoshua aeba abantu ukubasamuna ku fimuti no kuya baposa mu ninga umo baile fisama. Pa mwinshi wa ninga bacilikapo ifimabwe ifikulu, ifyo ificilipo no bwa lelo. 

28  Pa bushiku ubo bwine, Yoshua apokele Makeda no kwikata imfumu ya uyu musumba no kumwipaya ku lupanga. Apwishishisha ukonaula umusumba onse na bantu bonse abaleikalamo. Tamwali uwashelemo. Acitile imfumu ya ku Makeda ngefyo acitile ku mfumu ya musumba wa Yeriko. 

29  Kabili panuma ya ifi fyonse, Yoshua pamo na bena Israeli bonse baimine ukufuma ku musumba wa Makeda no kuya ku musumba wa Libina mukuya balwisha. 

30  Kabili Yawe apeela uyu musumba pamo ne mfumu yauko mu maboko ya bena Israeli. Kabili Yoshua aonawile umusumba no kwipaya abaleikalamo bonse ku lupanga. Tamwali uwashelemo nangu umo. Acitile kuli iyi imfumu ya musumba wa Libina pamo ngefyo acitile ku mfumu ya musumba wa Yeriko. 

31  Yoshua nakabili pamo na bena Israeli bonse bafuma mu musumba wa Libina no kuya ku musumba wa Lakishi. Baya ushinguluka no kuulwisha. 

32  Kabili Yawe abalwishishako no kupeela uyu musumba mu maboko ya bena Israeli, elyo baupoka pa bushiku bwalenga shibili. Aonaula umusumba, aipaya na baleikalamo bonse ku lupanga pamo ngefyo acitile na ku musumba wa Libina. 

33  Elintu Holamu imfumu ya musumba wa Gesa aisa mukutulanyako umusumba wa Lakishi lelo Yoshua alimucimfishe pamo pene ne fita fyakwe. Tapashele nelyo umo. 

34  Yoshua nakabili pamo na bena Israeli bonse bafuma mu musumba wa Lakishi no kuya ku musumba wa Egiloni, baya ushinguluka no kuulwisha. 

35  Bapokele uyu musumba pali ubu bwine bushiku, baipaya ku lupanga bonse abaleikalamo. Yoshua apeele bonse kukonaulwa pamo ngefyo acitile ku musumba wa Lakishi. 

36  Yoshua nakabili pamo na bena Israeli bonse bafuma ku Egiloni baya ku Hebuloni no kuya lwisha uyu musumba. 

37  Awe nao wine baliupokele no kwipaya abantu bonse ku lupanga, pamo pene ne mfumu yabo, na baleikala mu mishi ya mupepi bonse balifwile. Tamwali uwashelemo nangu umo. Califye kwati ni filya fine cacitike ku Egiloni, umusumba onsefye walyonawilwe pamo pene na baleikalamo bonse. 

38  Yoshua nakabili pamo na bena Israeli bonse balungama no kuya lwisha umusumba wa Debi. 

39  Bapoka uyu musumba pamo ne mfumu yauko ne mishi yauko, no kwipaya bonse abantu abalimo ku lupanga. Tamwali uwashelemo nangu umo. Bacitile kuli uyu musumba wa Debi ne mfumu yauko, pamo ngefyo bacitile ku musumba wa Libina ne mfumu yauko elyo na ku musumba wa Hebuloni. 

40  Kanshi efyo Yoshua acimfishe icalo conse, ukulundako ne calo cabelele ku mpili, ku matololo ya Negebu, ku masamba ya tupili, na ku calo cabela mu mutentemuko wa lupili, ukubikapofye ne mfumu shabo shonse. Tamwali uwashelemo nangu umo, lelo aonawile umuntu onsefye uupeema. Bonse balyonawilwe pamo ngefyo Yawe, Lesa wa bena Israeli, akonkomeshe. 

41  Yoshua abacimfishe ukufuma ku Kadeshi Banea ukufikafye na ku Gasa. Kabili ukufuma ku calo conse ica Gosheni ukufikafye na ku Gibeoni. 

42  Yoshua acimfishe shonse imfumu no kupoka ifyalo fyashiko pa nshita imo ine. Pantu Yawe, Lesa wa bena Israeli, ewalwilileko abena Israeli. 

43  Elyo Yoshua na bena Israeli bonse babwelela na ku nkambi ya ku Giligali.

