1  Elyo Yakobo aitile bamwane abaume, abeba ati, “Palameni kuno pakuti mwebeko ifili nokumufikila mu nshiku ishileisa. 

2  “Mwe bamwana Yakobo, longaneni, mumfwe, kutikeni kuli shinwe Israeli. 

3  “Rubeni, niwe beli lyandi, niwe maka yandi, niwe mwamonekele pakubala amaka yandi. Niwe wacila bonse ukucindama, niwe wacila bonse amaka. 

4  Usunkana nga menshi pali bemba, lelo teiwe ukacindamisha, pantu waile ku busanshi bwakwa wiso, wakowesha no musengele wandi. 

5  “Simeoni na Levi bana ba mano yamo yene, impanga shabo fyanso fya misoka. 

6  Ine tekuti njibike mu mapange yabo. Ine tekuti nsangwe ku kulongana kwabo. Pantu baipeye abantu ku cipyu cabo, balemanike bacilume wa ŋombe umo batemenwe. 

7  Ubukali bwabo nabulapishiwa pantu bwacilamo, ne cipyu cabo pantu ca buluku. Ine nkabapashila mu bantu bakwa Yakobo, nkabasalanganisha mu bena Israeli. 

8  “Yuda, bamunonko bakalakutasha. Abalwani bobe ukalabakama pa mukoshi. Bamunonko bakalakukontamina. 

9   We Yuda, uli mwana wa nkalamo, utila waipaya, wabwelulukako we mwana wandi. Ulalalilila, ulelambalala kwati ni nkalamo ilume, kwati ni nkalamo ikota, nga ni nani engapama ukumusunkamo? 

10  Yuda tapakabe wakukupoka ubufumu, nelyo inkonto yabufumu ukufuma kuli iwe, mpaka umwine waiko akese, uo imishobo yonse ikalabeela. 

11  Akalakakila umusepela wa punda wakwe ku mwangashi, no mwana wa punda wakwe ku myangashi iyawamisha. Akalasamba ifyakufwala fyakwe mu mwangashi, ne mingila yakwe mu mulopa wa mwangashi. 

12  Amenso yakwe yakakashikapo pa mwangashi, na meno yakwe yakabuutapo pa mukaka. 

13  “Sebuloni akalaikala mu lulamba lwa bemba, kabili akaba icabu icisuma ica mato ayakalamba. Umupaka wa calo cakwe ukafika ku Sidoni. 

14  “Isaka ni punda uwakosa, uubwandatala pakati ka mitumba ibili iya fipe. 

15  Ilyo amona ukuti ni ncende isuma apakutuushisha, ne calo camuwamina, lyena atotobela panshi pakuti bamutwike ifipe fyafina, aba umusha wakubomba umulaasa. 

16  “Dani akapingwila abantu bakwe, kwatifye luko lumo mu bena Israeli. 

17  Dani akaba ni nsoka ya mumbali ya musebo, ni nsoka yabusungu mumbali ya nshila, iyisuma kabalwe mu nkolokoso ukuti no unininepo aponene panshi ubuseneme. 

18  “Ine mpembela ipusukilo lyobe, we Yawe. 

19  “Gadi, ibumba lya bapupu likamusansa, Lelo akabalwisha no kubakonka lunkwa lunkwa. 

20  “Asheri, ifyakulya fyakwe fikaba ifyanona, akalapekanya ifyakulya ifyakuti ne mfumu yalyako. 

21  “Naftali, ni nsebula iyiyendelafye, ifyala utwana utwayemba. 

22  “Yosefu mwangashi uutwalisha, mwangashi uutwalisha uwaba mupepi na kamfukumfuku, ne misambo yauko itabilila na ku cibumba. 

23  Aba mata bamulwishishe bukali bukali bamulashile imifwi mu lupato. 

24  Lelo ubuta bwakwe tabuteletenta, amaboko yakwe yantu yakosa, ayasalapuka, ku maka yakwa Lesa wamaka yonse uwakwa Yakobo, ku maka yakwa Kacema kabili Icilibwe cakwa Israeli. 

25  Pantu ni Lesa wakwa wiso eukwafwako iwe, pantu Umwine wa maka yonse ni Lesa wa maka yonse eukupaala iwe, ne paalo lya ku mulu, ne paalo lya panshi ye tenga, ne paalo lye bele ne fumo. 

26  Amapaalo yakwa wiso yamaka ukucila amapaalo ya mpili shakale na kale, ukucila no bukankala bwa mpili sha pe na pe. Aya mapaalo yonse yengekila pa mutwe wakwa Yosefu, pa mpumi ya uo Lesa aipatwila pali bamunyina. 

27  “Benjamini, mumbulu ukali. Ulucelo asantaula ico ekete, icungulo aleakanya ifyo atapile.” 

28  Kanshi aba bonse e fikolwe fya nko ikumi limo na shibili (

12  ) isha bena Israeli. Kabili aya e mashiwi shibo Yakobo abebele ilyo alebapaala. Cila muntu apaalilwe ne paalo ilyamulingile. Imfwa yakwa Yakobo 

29  Elyo Yakobo akonkomeshe bamwane ati, “Ine nomba nalaya ukwaba ifikolwe fyandi. Mukanshiike ukwalala ifikolwe fyandi mu lucengo ulwaba mwibala lyakwa Efuloni umwina Hiti. 

30  Ulu lucengo lwaba mwibala lya Makipela mupepi na ku Mamure, mu calo ca Kenani. Abrahamu ashitile ulu lucengo pamo ne bala line kuli Efuloni umwina Hiti, pakuti akwate incende ya nshinshi. 

31  Eko bashiika Abrahamu no mukashi wakwe Sara, kabili ekwashiikwa Isaki no mukashi wakwe Rebeka. Elyo na ine kulya kwine eko nashiika Leya. 

32  Ibala no lucengo lwabamo fyashitilwe ku bena Hiti.” 

33  Cilya Yakobo apwa ukukonkomesha bamwane, abwesesha amakasa yakwe pa busanshi, aleka no mweo, aya ukwalala ifikolwe fyakwe.

