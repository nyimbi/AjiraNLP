1  Uyo muntu kabili alintwele ku mpongolo iyalosha ku kabanga, 

2  awe namona no bucindami bwakwa Lesa wakwa Israeli uko buletula ku kabanga. Ishiwi lyakwa Lesa ninshi lileumfwika kwati ciunda ca kupooma kwa menshi, icalo naco ninshi cilebengeshimafye kulwa bucindami bwakwe. 

3  Ico cimonwa califye nga cilya namwene ilyo Lesa aishile kukonaula umusumba wa Yerusalemu, kabili califye nga cilya namwene ku mumana wa Keba. Awe na ine epakuwa panshi ubukupeme. 

4  No bucindami bwakwa Lesa epakupita pa mpongolo ya ku kabanga, bwaingila na mwi Tempele lyakwe. 

5  Kabili Umupashi wanjimya, wantwala mu lubansa lwa mwilinga lyamukati, awe namona nokuti ubucindami bwakwa Yawe bwaisula mwi Tempele. 

6  Ilyo uyo muntu acili naiminina apo nali, elyo naumfwa umo alelanda kuli ine ukufuma mwi Tempele, 

7  anjeba nokuti, “We mwana wa muntu, ala ni muno emwaba icipuna candi icabufumu kabili icifulo icakunyantapo amakasa yandi. Ni muno nakulaikala pe na bena Israeli. Aba ŋanda yakwa Israeli pamo ne shamfumu shabo tabakatale abakowesha ishina lyandi nakabili, pakucita ubucende bwakupepa imilungu, na pakulakuulila ishamfumu shabo ishafwa ifyakushibukishishako. 

8  Ishamfumu shabo pakukuula amayanda yashiko, shalepalamika iminshi yabo na maingwe ya fiibi fyabo mupepi ne minshi na maingwe ya fiibi fya ŋanda yandi, icakuti paleshalafye icibumba cimo icaletulekanya. Balekowesha ishina lyandi pakulacita ifintu ifyabunani, ecalengele ukuti na ine mbonaule ku cipyu. 

9  Lino lyena bali nokuleka ubucende bwakulapepa imilungu, bali nokonaula na filya bakuulile ishamfumu shabo ishafwa. Nga efyo bacita, awe ninshi na ine nakulaikalilila nabo pe. 

10  “Kanshi nobe we mwana wa muntu, ale akulondolwela aba ŋanda yakwa Israeli palwe Tempele, na palwa mikuulile yaliko, uleke bekatwe insoni pa mulandu wa micitile yabo iyabubifi. 

11  Nga baikatwa insoni pafyo bacita, elyo ubalondolwele ifyo Itempele lyatantikwa, emukuti ifyo lyapiminwe pakulikuula, ifyaba iminshi iyakwingililamo ne yakufuminamo, ifyo Itempele limoneka, umusango fyonse fyatantikilwamo, kumo kwine na mafunde ne fipope fyaliko fyonse. Ubalembele ifyo fyonse, epakuti abene baleibelengela umusango fyonse fyatantikilwamo, bamone no kulakonka ifipope fyaliko fyonse. 

12  Kanshi ifunde palwe Tempele nili, ilyakuti incendefye yonse pa mulu wa lupili, iyashinguluka Itempele, ala ni ncende iyamushilo nganshi. Ili e funde ilye Tempele.” Ubulambo 

13  Ifi e fipimo fya bulambo mu makubiti ayataliko, aya makubiti yalepele kubiti umo ukulundapo ne cisansa ca lupi. Apaimikwe ubulambo bonse pasanswike kubiti umo, mubufumo namo kubiti umo, kwali no mushingo ukushinguluka uwalingene ne cisansa ca lupi. Ifi efyalepele ubulambo ukufuma panshi. 

14  Ukutula apo ubulambo bwaimikwe ukufika na mu mushingo wa mwisamba bwali amakubiti yabili ukuya mumulu, mubufumo kubiti umo. Elyo ukufuma mu mushingo wa mwisamba ukufika na mu mushingo wa pamulu palepele amakubiti yane elyo mubufumo kubiti umo. 

15  Pamulu epali ishiko ilyo baleocelapo amalambo ilyasanswike amakubiti yane, na pamulu weshiko pene patumpwike insengo shine. 

16  Ishiko lya pa bulambo lyali ilyalingana, monse monse lyali amakubiti ikumi limo na yabili mubutali na mubufumo. 

17  Incende ya pakati nayo yalilingene mubukulu, monse monse yali amakubiti ikumi limo na yane, no mushingo uwali citika wa kubiti, ne shinte ilyali kubiti umo ukushinguluka. Amatabo ayakuiila pa bulambo yabelele lubali lwa ku kabanga. Balubwila Yawe ubulambo 

18  Elyo alinjebele ati, “We mwana wa muntu, Imfumu Yawe asosa ukutila aya e mafunde bali nokukonka palwa bulambo. Pa bushiku bwine nga bapwa ukukuula ubulambo, pakutuula amalambo yakoca na pakukana umulopa wa nama ishikalatuulwa ilambo, 

19  mukapeela umusepela umo uwa ŋombe ilume ngo mutuulo wakwelelwa pa bubifi kuli bashimapepo abena Levi, bamwana Sadoki, abali nokulaisa apo ndi kukumombela. Efyasosa Imfumu Yawe. 

20  Muli nokubuulapo umulopa wakako, no kuushinga ku nsengo shine ishaba pa mulu wa bulambo, na ku matungi yane aya ncende ya pakati, na ku mishingo yonsefye. Kanshi efyo ukasangulula ubulambo no kubufutilako. 

21  Ukabuule cilume wa ŋombe no kuleka ilambo lya mutuulo wakwelelwa pa bubifi. Ukamubuule ukamoce mu lubansa mwilinga lyakunse pa ncende iyasontwa, kunse ya ncende iyamushilo. 

22  “Elyo pa bushiku bwacibili mukabuulepo sawe umo uwabula akalema, mukatuule ilambo lyakwelelwa pa bubifi. Mukabuule no mulopa wakwe mukasangulwileko ubulambo, nga filya fine mukabalilapo ukucita kuli cilume wa ŋombe. 

23  Ico nga capwa, elyo mukabuule cilume wa ŋombe umo uwabula akalema, na sukusuku umo nao uwabula akalema, 

24  mukafilete fyonse kuli ine ne Yawe. Bashimapepo bakasansapo umucele, no kufituula nge lambo ilyakoca. 

25  “Pa nshiku cine lubali muli nokulatuula inshiku shonse sawe umo, na cilume wa ŋombe nao umo, na sukusuku nao umo, ngo mutuulo wakwelelwa pa bubifi. Isho nama shonse shili nokuba ishabula akalema. 

26  Pa nshiku cine lubali bashimapepo bali nokufutilako ubulambo no kubusangulula efyo bakandubwila ubulambo pakubupekanya ukulabombelapo imilimo yabuko. 

27  Isho nshiku nga shapwa, pa bushiku bwalenga cine konse konse nokuya kuntanshi elyo bashimapepo bali nokutampa ukulalekela pa bulambo amalambo yenu ayakoca, na malambo yenu ayakwampana. Elyo ninshi na ine nkalamusekelela imwe. Efyasosa Imfumu Yawe.”

