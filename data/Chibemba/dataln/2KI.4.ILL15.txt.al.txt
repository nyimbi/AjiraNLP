1  Umukashi wa mwaume umo ukufuma mu mpuka ya bakasesema aliliile kuli Elisha ati, “Umwina mwandi uwali umubomfi obe alifwa, elyo walishiba ukuti ali na katiina kuli Yawe. Lelo uo akongweleko ali mukwisa senda abana abaume babili ukuti bakabe abasha bakwe.” 

2  Elisha amwasuka ati, “Nalakwafa shani? Njeba, ni finshi ukwete mu ŋanda yobe?” Umwanakashi asosa ati, “Umusha wenu takwete icintu nangu cimo, kanofye utumafuta utunono.” 

3  Elisha amweba ati, “Endauka wipushe abena mupalamano bonse washimeko imisukupala umushili fintu. Wiyashima utunono. 

4  Elyo wingile mu ŋanda, muisalile iwe pamo na bana bobe abaume mukati ka ŋanda. Wambe ukulaminsulwila amafuta mu misukupala yonse, elyo umo nga waisula wauseshapo waubika lubali.” 

5  Umwanakashi afumapo aya ingila mu ŋanda aisalako ne ciibi, ena na bana bakwe abaume. Baleta imisukupala kuli ena, nao ayamba ukwitilamo amafuta. 

6  Ilyo imisukupala yonse yaisula, umwanakashi aeba umwana wakwe umwaume ati, “Ndetelako na umbi umusukupala.” Lelo ayasuka ati, “Tapali umusukupala nangu umo uushelepo.” Elyo amafuta yaleka ukupongoloka. 

7  Umwanakashi aima aya eba umuntu wakwa Lesa, nao amweba ati, “Kabiye uye ushitishe amafuta elyo uye lipila inkongole. Iwe na bana bobe abaume mwakulaliila pa yaleshalapo.” Elisha abusha umwana wakwa namayo wa ku Shunemu 

8  Ubushiku bumo Elisha aile ku Shunemu, uko ailesanga umwanakashi umucindami nganshi, uyo uwamulombele ukuti ekale pakuti alyeko icakulya. Kanshi alatifye nshita yonse ilyo apita mupepi, ashokelapo mukulya. 

9  Elyo umwanakashi aeba umwina mwakwe ati, “Ninjishiba ukuti uyu muntu uwisa mukutupempula lyonse muntu uwashila uwakwa Lesa. 

10  Natupange umuputule uunono pa mulu wa ŋanda. Tubikemo no musengele apakulala, ne tebulo, umupando elyo ne lampi ifyakuti alebomfya. Pakuti emo aleikala nshita yonse ilyo atupempula.” 

11  Ubushiku bumo ilyo Elisha aishile, aile ingila mu muputule wakwe no kulambalala panshi mulya mwine. 

12  Elyo aeba umubomfi wakwe Gehasi ati, “Ita umwanakashi umwina Shunemu.” Elyo amwita, nao aisa iminina pa cinso cakwe. 

13  Elisha aeba umubomfi ati, “Mwebe uyu mwanakashi auti, ‘Nautuculila nganshi. Nomba ni finshi twingakucitilako? Bushe kuti twakulandilako ku mfumu nangu ku mukalamba wa fita fyankondo?’” Umwanakashi ayasuka ati, “Ine nalikwata fyonse kabili njikala na bantu bandi.” 

14  Elisha aipusha ati, “Bushe ni finshi twingamucitila?” Gehasi ayasuka ati, “Ala takwata umwana mwaume elyo no mulume wakwe mukote.” 

15  Elyo Elisha asosa ati, “Mwite umwanakashi.” Amwita, nao aisa iminina mu mwinshi. 

16  Elisha amweba ati, “Pa nshita nga ino ine iya uyu mwaka uleisa, uli nokulela umwana mwaume mu maboko yobe.” Umwanakashi akaana ati, “Iyoo we shikulu, wibepa umusha obe we muntu wakwa Lesa.” 

17  Lelo umwanakashi aisa kwata ifumo, na mu mwaka wakonkelepo pa nshita nga ilya ine aisa kwata umwana mwaume ukulingana nefyo Elisha amwebele. 

18  Umwana cilya akula, elyo ubushiku bumo aya kuli wishi, ninshi ali ku baleseepa. 

19  Aeba wishi ati, “Nafwa umutwe, nafwa umutwe ee.” Wishi aeba umubomfi ati, “Mutwale kuli nyina.” 

20  Panuma yakumwimya, umubomfi amusenda amutwala kuli nyina. Uyu mwana aya ikalafye pa molu yakwa nyina mpaka akasuba kafika pakati ka mutwe, no mwana afwa. 

21  Umwanakashi aya ingila mu muputule wa pamulu no kuya bika umwana uwafwa pa musengele wa muntu wakwa Lesa, afumamo aisalako ne ciibi. 

22  Umwanakashi aita umulume wakwe amweba ati, “Ntumineniko umubomfi umo elyo na kabalwe pakuti nje ku muntu wakwa Lesa bwangu bwangu no kubwelako.” 

23  Umulume aipusha ati, “Ngeco walailako ubushiku bwa lelo cinshi? Apo buno tebushiku bwa mweshi upya nangu ubwe Sabata.” Umwanakashi amwasuka ati, “Wisakamana” 

24  Anina pali kabalwe elyo aeba no mubomfi wakwe ati, “Tangila tecakwesha ukunasha ukwenda pa mulandu wa ine kano nakweba.” 

25  Epakwima mpaka aisa fika ku muntu wakwa Lesa ku lupili lwa Kameli. Ilyo amumona akatalamukila, umuntu wakwa Lesa aeba umubomfi wakwe Gehasi ati, “Mona, umwanakashi wa ku Shunemu uyo aisa. 

26  Butuka kamukonkele umukumanye no kumwipusha auti, ‘Bushe ulifye bwino? Ngo mulume obe ali bwino? Ngo mwana obe ali bwino?’” Umwanakashi ayasuka ati, “Fyonse filifye bwino.” 

27  Lelo ilyo afika apali umuntu wakwa Lesa pa mulu wa lupili, aya mwikata ku makasa. Gehasi aisa ukuti ese amusunke, lelo umuntu wakwa Lesa asosa ati, “Muleke abe. Uyu mwanakashi nakwata ubucushi sana, lelo Yawe namfisa uyu mulandu nakaana no kunjeba ifyo cili.” 

28  Umwanakashi asosa ati, “Bushe nine shikulu nakulombele umwana mwaume? Bushe nshakwebele ukuti winkubulafye umutima?” 

29  Elisha aeba Gehasi ati, “Kaka umushipi pa mwingila, buula inkonto yandi usende mu minwe yobe wambefye ulubilo. Nga wakumanya uuli onse, tecakwesha ukumuposha, nangufye umuntu nga akuposha, wimwasuka. Uye lalika inkonto pa mulu wa mwana.” 

30  Nomba nyina kwa mwana asosa ati, “Mu cishinkafye cakwa Yawe uwamweo, ngefyo na iwe wine uli uwamweo, nshakushe iyoo.” Nao epakwima akonka umwanakashi. 

31  Gehasi ena ninshi nabatangilila aya lalika inkonto pa mwaice, lelo takwali ishiwi nangu icishibilo cabumi. Elyo Gehasi ena abwelelamo ukuya konkela Elisha no kuya mweba ati, “Umwaice tabuukile.” 

32  Ilyo Elisha afika ku ŋanda, asanga umwaice uwafwa nabamulalika na pa musengele wakwe. 

33  Aingila mu ŋanda aisalako iciibi, asha abo babili aishile nabo, elyo apepa kuli Yawe. 

34  Elyo anina pa musengele no kulambalala pa mulu wa mwaice. Ashintilisha akanwa kakwe pa kanwa ka mwaice, amenso yakwe pa ya mwaice, na maboko yakwe pa ya mwaice. Lilya alambalelepo, umubili wa mwaice wayamba ukukabilila. 

35  Elisha aimapo pa musengele ayamba ukwendauka mukati ka muputule elyo abwelela pa musengele no kulambalala pa mwaice nakabili. Umwaice atesemuna imiku cine lubali, aisula na menso alalolesha. 

36  Elisha aita Gehasi amweba ati, “Ita umwanakashi umwina Shunemu.” Nao aya mwita. Ilyo aisa, amweba ati, “Senda umwana obe.” 

37  Umwanakashi aingila, afukama pa nkasa shakwe akontamika umutwe panshi. Elyo abuula umwana wakwe umwaume amusenda. Elisha asangulula inongo ya fyakulya 

38  Ilyo Elisha abwelela ku Giligali asanga ukuti kwali icipowe kuli ilya ncende. Elyo pa nshita acili alelanshanya ne mpuka ya bakasesema, aeba umubomfi wakwe ati, “Tekapo inongo iyo iyikalamba wipikilepo abantu aba icakulya.” 

39  Umo pali bena afuma aya mu mpanga, aya mukusaba umusalu. Elyo asanga umwangashi wa mpanga, asabako ifitwalo fyauko aupomba na mu mwingila wakwe. Ilyo abwela, aisa putawila mu nongo ya fyaipikwe, nangu cali cakuti tapali uwaishibe ifi fintu. 

40  Icakulya caisa pekanishiwa no kupeelwa ku bantu, nomba cilya bayamba ukulya, balila abati, “Iwe we muntu wakwa Lesa, muli imfwa mu nongo.” Na bantu bafilwa ukulya. 

41  Elisha asosa ati, “Leteni ubunga.” Abika ubunga mu nongo alanda nokuti, “Peela abantu uleke balye.” Elyo takwali nangu cimo icakulola ku bubi. Elisha apeela ifyakulya ku bantu umwanda umo (

100  ) 

42  Umwaume umo aishile ukufuma ku Baali Shalisha, nasenda imikate ya bale amakumi yabili (

20  ) ukuletela umuntu wakwa Lesa iyapangilwa ku fisabo fyantanshi, pamo pene ne mitwe ya nseke shipya. Elisha amweba ati, “Peela abantu balye.” 

43  Umubomfi wakwe aipusha ati, “Bushe iyi ine mikate kuti naipeela shani ku bantu umwanda umo (

100  )?” Lelo Elisha ayasuka ati, “Peelafye abantu balye. Pantu ifi efyo Yawe asosa ati, ‘Balelya kabili paleba ne fyakushalapo.’” 

44  Afipeela kuli bena, nabo balya, kabili bashapo nokusha ukulingana ne shiwi Yawe asosele.

