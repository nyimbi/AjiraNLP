1  Mu mwaka walenga cine lubali uwakwa Yehu, elyo Yoashi atendeke ukuteeka pa bufumu, kabili ateekele mu musumba wa Yerusalemu imyaka amakumi yane (

40  ). Nyina ishina lyakwe ali ni Sibia. Uyu mwanakashi afumine ku Beresheba. 

2  Yoashi acitile ifintu ifyawama pa cinso cakwa Yawe pa myaka yonse iyo Yehoiyada shimapepo alemutungulula. 

3  Lelo incende shakupepelamo isho balecindika tashaonawilwe. Abantu batwalililefye ukutuula amalambo no koca ububani muli shilya shine ncende. 

4   Yoashi aeba bashimapepo ati, “Longanikeni indalama shonse isho besa mukutuula mu ŋanda yakwa Yawe, indalama isho cila muntu apingwilwa ukutuula mu ŋanda yakwa Yawe, elyo nesho abantu baituulilafye abene. 

5  Lekeni shimapepo uuli onse apoke indalama ukufuma kuli cila kasunga wandalama, elyo no kuleka shibombe umulimo wakuwamisha iŋanda apali ponse apalefwaikwa ukuwamya.” 

6  Lelo ukufikafye na mu mwaka walenga amakumi yabili na itatu (

23  ) uwa pa bufumu bwakwa Yoashi, bashimapepo bali bacili tabalawamya ifyaonaike mu ŋanda. 

7  Eico imfumu Yoashi epakwita Yehoiyada shimapepo elyo na bashimapepo bambi nokubepusha ati, “Nga cinshi ico mushiwamisha ifyaonaika fyonse mu ŋanda yakwa Yawe? Lekeni ukupoka indalama ukufuma kuli bakasunga wandalama, lelo shonse ishileisa mushitwale mukuwamisha iŋanda.” 

8  Bashimapepo basumina ukuleka ukupoka indalama ukufuma ku bantu, elyo kabili bena tebali nokuwamya iyo ŋanda. 

9  Yehoiyada shimapepo epakufwaya imbokoshi elyo atula icipunda pa nkupiko yaiko. Aibika pambali ya bulambo lubali ku kulyo kwa muntu uwaingila mu ŋanda yakwa Yawe. Bashimapepo abalelinda pa mwinshi ebalebika mu mbokoshi indalama shonse isho baleleta mu ŋanda yakwa Yawe. 

10  Ilyo lyonse bamona ukuti mwaba indalama ishingi mu mbokoshi, lyena kalemba wa kwisano elyo na shimapepo mukalamba bali nokwisa penda indalama shonse ishituulilwe mu ŋanda yakwa Yawe elyo nokushilonga mu mifuko. 

11  Ilyo bapima no kulemba indalama shituulilwe, elyo bashipeela ku bantu abaume abasalilwe ukwangalila imilimo ya ŋanda. Nabo bashibomfya mukulipila bakabasa wa mbao na bakukuula abalebomba pakuwamya iŋanda yakwa Yawe, 

12  elyo na ku babomfya amabwe pakukuula na kuli bakabasa wa mabwe. Balashitamo imbao na mabwe ayabaswa ayakuwamisha iŋanda yakwa Yawe. Balipila ne ndalama shonse ishalefwaikwa mu milimo yakuwamya iŋanda. 

13  Lelo indalama shonse ishaleisa tashabombele mukupangilamo imbale, ifyakushimishako nangu ukukushishako ulubuuto, inweno, amapenga nangu ifipe fimbi ifya golide nangu silifa ya mu ŋanda yakwa Yawe. 

14  Shalelipilwa ku babomfi abaleshibomfya mukuwamisha mu ŋanda yakwa Yawe. 

15  Kabili takwali ukusakamana ukwishiba nga cakuti abalepoka indalama balelipila ababomfi, pantu bena bali bacishinka nganshi mu mibombele yabo. 

16  Indalama shakufuma ku mutuulo wakufuta pa fyabubifi no wakwelelwa pa bubifi shena tabashitwele mu ŋanda yakwa Yawe, pantu shali sha bashimapepo. 

17  Pa nshita ilya ine Hasaeli imfumu ya bena Aramu aima aya sansa icifulo ca Gati nokucipoka, kabili aipekanya nokuya mukusansa Yerusalemu. 

18  Nomba Yoashi imfumu ya bena Yuda epakubuula fyonse ifyamushilo ifyatuulilwe ne fikolwe fyakwe, Yehoshafati, Yehoramu na Ahasia imfumu sha bena Yuda, elyo ne fyabupe fyonse ifyo atuulile elyo na golide yonse iyo asangile mu cipao ca ŋanda yakwa Yawe neca kwisano, atumina Hasaeli imfumu ya bena Aramu nao epakufuma na mu Yerusalemu. 

19  Lelo palwa fintu fimbi ifya pa bufumu bwakwa Yoashi, elyo na fyonse ifyo acitile, bushe tafyalembwa mu citabo ca milandu ya shamfumu sha bena Yuda? 

20  Bacilolo bakwa Yoashi bamupingila, bamwimina mpaka bamwipaya. Baisa mwipaila ku Beti Milo ninshi ali mukuya ku Sila. 

21  Bacilolo abamwipeye ni Yosabada umwana mwaume wakwa Shimeati na Yehosabadi umwana mwaume wakwa Shoma. Ilyo afwile baya mushiika na ku fikolwe fyakwe mu musumba wakwa Davidi. Elyo Amasiya umwana wakwe umwaume amupyana pa bufumu.

