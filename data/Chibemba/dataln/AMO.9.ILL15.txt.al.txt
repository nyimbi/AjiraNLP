1  Ine nalimwene Yawe naiminina ku bulambo, anjeba nokuti, “Ale uma pa mulu wa nceshi, uleke umufula usunkane, uwishishe ne nceshi shonse pa mitwe ya bantu bonse abalongenemo, na baleshalapo ine nkabepaya ku lupanga. Ala tapakafulumuke nangu umo, kabili tapakapusuke nelyo umo nakalya. 

2  Nangu bakemba umwimba uwakuya fika ku calo ca bafwa, nakalyafye, ine nkabakulululamo. Nangula bakanina mu mulu, ala namo mwine nkabeshisha panshi. 

3  Nga bakafisama pa lupili lwa Kameli, napo pene nkaya bafwayapo no kubekata nkabekate. Nga bakabelama petenga lya bemba kulwakuntiina, napo pene nkapeela icisoka ca muli bemba icebo icakubasumaula. 

4  Abalwani babo nga ebakabasenda bunkole, ine nkakonkomesha abalwani babo ukubepaya ku lupanga, nkatonta amenso yandi pali bena pakubaletela ishamo, te shuko iyoo.” Ukulumbanya Yawe 

5  Yawe Lesa umwine wa fita nga akumya icalo, icalo cilasunguluka, ninshi na bekalacalo bonse balaloosha. Icalo conse cilatumbana ngo mumana wa Nailo, kabili no kukama ngo mumana wa Nailo ulya waba mu calo ca Egupto. 

6  Yawe alikuula amayanda yakwe mu mulu, no kushimpa imifula yayako pano isonde. Ewita amenshi ya muli bemba, no kuyabuula, alayasansa mpanga yonse pano calo. Ishina lyakwe ni Yawe. 

7  Yawe alesosa ati, “Imwe mwe bena Israeli, bushe tamwabafye cimo cine nga bena Kushi kuli ine? Bushe teine namufumishe ku calo ca Egupto, nga filya fine nafumishe Abafilisiti mu Kafito, na bena Siria ku calo ca Kiri? 

8  Moneni, amenso ya Mfumu Yawe atontele pali ubu bufumu ububifi, ala ine nkabupwisha mpanga yonse pano isonde. Lelo kwena nshakalofye bonse aba ŋanda yakwa Yakobo iyoo.” Efyasosa Yawe. 

9  “Ine nkapeela icebo, elyo nkapukanya aba ŋanda yakwa Israeli, mukati ka mishobo ya bantu bambi, nga filya fine bapuka sefa pakunyunga, takwakabe akalusakalabwe akakaponena panshi. 

10  Ababifi bonse ababa pakati ka bantu bandi, bena bakafwa ku nkondo, balya balanda abati, ‘Ala Lesa takatuponeshe ifinkunka nakalya.’” Israeli akabukuluka 

11   Yawe alisosele ati, “Ubushiku bumo bukafika ubo ine nkabukululamo ubufumu bulya bwakweteko Davidi, ubwaba nomba kwati ni ŋanda iyabongoloka. Ine nkawamya cipya cipya icitantala cabuko no kububukulula. Nkaikuula cipya cipya nga filya fine yali kale, 

12  epakuti abena Israeli bakapoke icalo ca bena Edomu icashalako, bakacimfye na bantu ba mitundu yonse abali kale abantu bandi. Nine ne Yawe ndelanda, ne ukalenga ukuti ici cintu cikacitike.” 

13  Yawe aletila ati, “Moneni, inshiku shikesa ilyo iŋanu shikalafulisha, icakuti pa nshita bakalapwa ukushiseepa, ninshi ne nshita yakulima shimbi naifika, ilyo ne fitwalo fya myangashi fikalafulisha, icakuti pa nshita bakalapwa ukufiswa, ninshi ne nshita yakutwalilapo fimbi naifika. Mu mpili mukalafuma mwangashi upya, na mu tupili mwine ukalakonkolokamo. 

14  Abantu bandi abena Israeli, ine nkababwesesha muli cino calo cabo. Bakabukulula imisumba yabo iyaonaika, no kwikala emo bakalaikala. Bakala limbamo imyangashi no kulanwa umwangashi, bakalalimamo amabala no kulalyamo ifikalakulamo. 

15  Nkalimba abena Israeli mu calo cabo, tabakatale abanukulwa kabili mu calo ico ine nabapeela. Nine Yawe Lesa wenu nalanda.”

