1  Lumbanyeni Yawe! We mutima wandi, akulumbanya Yawe! 

2  Ine nakulalumbanya Yawe inshiku shonse isha mweo wandi, pa nshita ndi pano calo, nakulaimbila Lesa wandi amalumbo. 

3  Mwilacetekela muli bakateeka, mu bantufye abashaba na maka yakumupususha. 

4  Batila nga bafwa babwelela kwiloba, na pali ubo bwine bushiku ninshi nefyo balepekanya ukucita fyapwa. 

5  Alishuka umuntu uo Lesa wakwa Yakobo atulanyako, uo isubilo lyakwe lyaba muli Yawe, Lesa wakwe. 

6  Lesa uyu ewabumba umulu ne sonde, bemba na fyonse ifyabamo. Yawe uusunga bucishinka bwakwe umuyayaya, 

7  kabili apeela abatitikishiwa umulinganya, no kupeela icakulya ku bansala, Yawe eukakula abafungwa, 

8  Yawe eupeela impofu amenso. Yawe ewimya bonse abatitikishiwa, Yawe alitemwa abololoke. 

9  Yawe eusunga abenafyalo, kabili eusunga abana banshiwa na bamukamfwilwa. Lelo ababifi bena alafulunganya amapange yabo. 

10  Yawe euteeka pe na pe, Lesa obe we Sioni, mu nkulo shonse! Akulumbanyeni Yawe!

