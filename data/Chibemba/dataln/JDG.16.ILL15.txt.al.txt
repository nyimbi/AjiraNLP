1  Mu bushiku bumo Samsoni alile ku Gasa, uko aile mona umwanakashi umo cilende. Alimukonkele no kuya sendama nankwe. 

2  Ilyo abekashi ba mu Gasa babebele ukuti, “Samsoni ali kuno! Elyo bashingulwike incende, no kumulalilila mukumupembela ubushiku bonse pa mpongolo ya musumba. Takwali nelyo umo uwaselele mu nshita ya bushiku, bonse batilefye, ‘Ku maca elyo tuli nokumwipya.’ ” 

3  Lelo Samsoni asendeme ukufikafye inshita ya bushiku pakati. Elintu aishile ima no kwikata ifiibi fya ku mpongolo pamo pene ne nceshi shibili, no kufinukula fyonse kumo ne mipilikisho. Afisenda pa mabeya yakwe no kufitwala pa mulu wa lupili ulwalungatana na Hebuloni. 

4  Ilyo papitile inshita, Samsoni batemwanene no mwanakashi umo uwaleikala mwishika lya Soreki, ishina lyakwe ali ni Delila. 

5  Elyo bakateeka ba Bafilisiti baile kuli ena nokutila, “Umone nga kuti wamusembeleka, akakulange inkaama ya maka yakwe nefyo twingamwansha pakuti twamukaka no kumupwisha. Elyo na ifwe cila muntu ali nokukupeela indalama amashekeli ikana limo no mwanda umo (

1  ,

100  ) isha silifa.” 

6  Awe nao Delila atile kuli Samsoni, “Shinjebako icalenga ukuti ukwate amaka ayakula ifi, kabili nefyo bengakukaka no kukucimfya.” 

7  Elyo Samsoni atile kuli Delila, “Nga cakuti umuntu uuli onsefye ankaka ne nshinga ishibishi cine lubali, ishishilauma, awe lyena kuti amaka yapwa nabafye ngo muntu uuli onse.” 

8  Elyo bakateeka ba Bafilisiti baletele inshinga ishibishi cine lubali kabili ishishauma kuli Delila, nao esho abomfya ukumukakilako, 

9  ilyo ninshi Delila ali na baume bamo ababeleme mu muputule wa mukati ka mu ŋanda. Elyo atile kuli Samsoni, “Ala, Abafilisiti bakwishila!” Awe Samsoni aputwile inshinga kwati bushishi ubwakumya ku mulilo. Eico inkaama ya maka yakwe tayaishibikwe. 

10  Elyo Delila atile kuli Samsoni, “Iwe kanshi untumfyafye no kumbepafye. Shi nomba njebafye ifyo bengakukaka.” 

11  Samsoni atile, “Nga cakuti umuntu uuli onsefye ankaka bwino bwino ku myando iyipya iyishabala aibomfiwapo, awe lyena ine kuti nanaka no kuba ngo muntu uuli onse.” 

12  Awe Delila abuulile imyando iyipya no kumukakilako. Ninshi Delila ali na baume bamo abafiseme mu muputule wa mukati ka ŋanda. Elyo atile kuli Samsoni, “Ala Abafilisiti bakwishila!” Awe Samsoni aputwile imyando ukufuma ku maboko yakwe kwati bushishifye. 

13  Elyo Delila atile kuli Samsoni, “Bushe na nomba ucili ulembepafye no kuntumfya? Ala, ine ndefwayafye unjebe ifyo bengakukaka.” Nao alyaswike no kutila, “Nga cakuti walukamo ifikuti mu mushishi wa mu mutwe wandi imiku cine lubali, no kufikosha elyo wafikakila ku lupopo, awe lyena ine kuti nanaka no kuba ngo muntu uulifye onse.” 

14  Nomba ilyo acili mu tulo, Delila abuulile ifikuti apikwile mu mutwe wakwe, afipikanya nge sumbu no kufikasha elyo afipopela na ku lupopo. Elyo Delila atile kuli Samsoni, “Ala, Abafilisiti bakwishila!” Awe nao abukile mu tulo no kunukula akalupopo, no mushishi waishalilafye kwati tawapikwilwe. 

15  Elyo Delila atile kuli ena, “Nga kanshi kuti watila shani ukuti ‘walintemwa!’ ilyo umutima obe tawaba kuli ine? Uyu waba e muku walenga itatu uo umbepa no kumfisa ukunjeba inkaama yobe, uko wafumya amaka yakula ifi.” 

16  Awe Delila mu kupatikisha kwakwe akonkenyepofye ubushiku no bushiku ukulaipusha Samsoni, mpaka icifukushi caishile kuli Samsoni, alafwaisha no kufwa. 

17  Na pakulekelesha Samsoni mu cifukushi asukile asokolwela Delila inkaama yonsefye. Samsoni atile, “Ine mu mutwe wandi tamwatala amupita icibeyo apo nafyalilwa. Pantu ine ndi Munasiliti uwapatulwa wakwa Lesa ukufuma ku kufyalwa kwandi. Nga cakuti mu mutwe wandi mwapita icibeyo, lyena amaka yandi kuti yapwa. Kabili kuti nabafye uwanaka ngo muntu uuli onse.” 

18  Ilyo Delila amwene ukuti nomba namweba inkaama yonse, atumine amashiwi kuli bakateeka ba Bafilisiti no kutila, “Ala iseni nakabili, pantu Samsoni nomba nanjeba inkaama yonse.” Elyo nabo bakateeka ba Bafilisiti babwelulwike nabasenda ne ndalama sha silifa mu maboko yabo. 

19  Elyo Delila alengele Samsoni asendama mu tulo pa makufi yakwe. Aitapo umwaume umo no kumweba ukuti abeye Samsoni umushishi untu apikwile cine lubali, na maka yakwe yayamba ukucepa. Elyo atendeka no kumucusha mpaka amaka yakwe yapwa. 

20  Elyo Delila atile kuli Samsoni, “Ala Abafilisiti bakwishila!” Abukile mu tulo no kutontonkanya ukuti, “Na lelo line ndeya nga filya fine ciba kale no kuipukumunafye ukwabula ubwafya.” Lelo taishibe ukuti Yawe namusha. 

21  Kabili Abafilisiti balimwikete no kumutonkola amenso, elyo bamutwala na ku Gasa. Baya bomfya iminyololo ya mukuba kukumukakilako, no kumubika kukulashingulusha icilibwe cakupelelako mu cifungo. 

22  Lelo umushishi wa mu mutwe wakwe watendeke ukulamena, panuma ya kumubeya. Imfwa yakwa Samsoni 

23  Nomba bakateeka ba Bafilisiti balongene mukutuula ilambo ilikankala ku mulungu wabo Dagoni elyo nokuti basangalale, pantu balandile ukuti, “Umulungu wesu nautupeela Samsoni, umulwani wesu, mu maboko yesu.” 

24  Nomba ilyo abantu bamwene Samsoni, batendeke ukutasha umulungu wabo no kutila, “Umulungu wesu nautupeela umulwani wesu mu maboko yesu, umuntu umo uwaonaula icalo cesu no kufusha imfwa mu kwipaulula kwa bantu besu.” 

25  Ilyo imitima yabo ninshi icili ne nsansa ishingi nganshi, batampile ukupunda abati, “Kaleteni Samsoni ese atusansamusheko.” Awe nabo baitile Samsoni ukufuma mu cifungo no kwisa mukwangala ku ntanshi yabo. Kabili bamwiminike pakati ka nceshi. 

26  Elyo Samsoni aebele umubomfi uwamwikete pa kuboko kwakwe ati, “Ntwala pa ncende apabela inceshi ishaikasha itempele, pakuti eko nshintilile.” 

27  Nomba mwitempele mwali cinkupiti wa bantu, abaume na banakashi. Bakateeka bonse ba Bafilisiti nabo emo bali, elyo pa mutenge we tempele pali abantu ukulingana amakana yatatu (

3  ,

28  Elyo Samsoni apepele kuli Yawe no kutila, “Mwe Mfumu Yawe, njibukisheniko. Mwe Lesa napapata nkoseleshenikofye uno wine muku. Kabili nengeni ukuti nandule ku Bafilisiti pa menso yandi yabili aya bantonkola.” 

29  Elyo Samsoni apalamine ku nceshi shibili isha pakati ishaikeshe ili tempele. Aikete ukuboko kwa kulyo kuli lumo elyo no kuboko kwa kuso kuli lumbi kabili ashintililako na maka ayakalamba nganshi. 

30  Atile, “Lekeni nomba mfwile pamo na Bafilisiti!” Elyo asunkile na maka nganshi, ne tempele lyabongolokele pali bakateeka na bantu bonse abali mukati. Eico abafwilile pamo nankwe balifulishe ukucila abo aipeye ilyo ali umumi. 

31  Awe bamunyina pamo no lupwa lonse ulwakwa wishi baile kukusenda icitumbi cakwe. Baciletele no kucishiika pakati ka musumba wa Sola na Eshitaoli mu nindi yakwa wishi Manoa. Samsoni atungulwile abena Israeli pa myaka amakumi yabili.

