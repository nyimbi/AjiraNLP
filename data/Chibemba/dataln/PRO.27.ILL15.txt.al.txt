1   Wilaitakisha pa fintu ifikabako mailo, pantu ubushiku ubushili bobe tabucilukwa ibaka. 

2  Leka abantu bambi ebo bakutashe, nomba wiitasha we mwine, leka umweni akulumbanye, wiilumbanya weka iyoo. 

3  Ilibwe lyalifina no mucanga nao cisendo icafina, lelo icacila pali ifi fibili kusonsomba kwa cipuba. 

4  Ukufulwa kwabunkalwe, ne cipyu caba nge lyeshi, nomba umufimbila nani engaushipikisha? 

5  Caliwamapo ukwebaula umuntu pa bwelu, ukucila ukutemenwa mu bumfisolo. 

6  Cibusa obe nga akucena muli fimo umucetekele, nomba umulwani obe nga alakukumbatila ninshi lyena ucenjele. 

7  Uwikwite alasuula no buci, lelo uuli ne nsala ne cintu icalula cilomfwika ukulowa. 

8  Umuntu uuseulukafye asha ne ŋanda yakwe, ena apala icuni iciseuluka caluba na pa cisansala. 

9  Amafuta ya kacena kasuma no bubani filasansamusha umutima, na bucibusa ubupansha amano yene yene nabo bulasansamusha. 

10  Wilalekelesha bacibusa bobe, nangufye bacibusa ba bawiso, wilafwaya munonko ilyo waba mu bwafya. Umwina mupalamano uuli mupepi awamapo ukucila na munonko uuli ukutali. 

11  We mwana wandi ube na mano, lyena ninshi wakulasansamusha umutima wandi, elyo na ine ningalaasuka bwino abalecita umusaalula kuli ine. 

12  Umuntu uwamano alamona uko ubwafya bulefuma, no kutaluka atalukako, imbulwamano yena ilungama kulya kwine, elyo panuma yalalanguluka. 

13  Umuntu uwalaya ukufutilako umweni inkongole shakwe ikatilenimo icakufwala cakwe, eco cibe icikatila mulandu pali uyo uushishibikwe. 

14  Umuntu uubilikisha lucelocelofye kukuya posha umunankwe amubusha na mu tulo, kuti abantu bamutunga ukuba uwatipwa. 

15  Umukashi wa fikansa aba nge mfula iyilemima akasuba konse. 

16  Ukumwalulula cimo no kwesha ukunasha umwela, nangu ukufumbata amafuta ulupi paa. 

17  Icela cinoona icela cibiye, no muntu anonka amano ku muntu munankwe. 

18  Uusunga umukunyu alalyako amakunyu, no muntu uusunga shikulu wakwe alacindikwa. 

19  Nga filya fine impumi imoneka mu cilola, efyo no mutima wa muntu ulanga ifyo aba. 

20  Nga ifi fine imfwa no bonaushi fishatala afitendwa, efyo no lwinso lwa muntu lwaba ni lumunshisha kalele. 

21  Ni mu mulilo emo bengulwila silifa mu cikopo, na golide mwilungu, lelo umuntu eshiwa ku malumbo apokelela. 

22  Nangu wingatwila icipuba mwibende, no kucifungaula nga male ukubomfya umwinshi wakutwilako, awe teti ufumye ubupumbu bwaciko iyoo. 

23  Cine cine shininkisha ukuti ifitekwa fyobe filesungwa bwino, bikako umutima ku mukuni obe. 

24  Pantu ifyuma tafibelelela iyoo, no kucindama takushala ku bana ku nkulo ne nkulo umo shikonkanine. 

25  Ilyo icani icauma cafumishiwapo mwishika lya mpili, no mulemfwe wamenamo elyo ukacilonganye pakulisha ifitekwa, 

26  ninshi amasako ya mpaanga shobe we muntu ukapikulamo ifyakufwala, kabinge nga washitishapo imbushi kuti washitamo ibala. 

27  Elyo ukakwata umukaka uwingi uwa mbushi, uwakunwa we mwine na ba mu ŋanda yobe, no wakunwako ababomfi bobe abakashana.

