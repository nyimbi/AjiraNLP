1  Ine ne Habakuku nalanina ku lupungu lwandi ulo nondelapo, uleke ndelolela ifyo Yawe akanjeba ukusosa, nefyo akanjasuka pafyo njilishenye. Yawe ayasuka Habakuku 

2  Yawe nao epakwasuka ifi ati, “Ifyo ine nalakusokolwela, walafilemba bwino bwino pa mabwe ayapapatala, kabili inkombe ya kulabelengela abantu yangufyanye ukupitamo. 

3  Filembefye, pantu inshita icilipo pakuti fikacitike. Inshita iyo tayakakokole kufika, nefyo ine ndekulanga fikacitika icine cine. Nga caba kwati cakokola, te mulandu, iwe ulelolelafye, pantu cikacitika ukwabula ukukokola iyoo. 

4   “Lemba ici icakutila, onse uushatambalala umutima wakwe takapusuke, lelo umololoke ena akulaba umumi pa mulandu wa citetekelo cakwe.” Ishamo lya bantu ababi 

5  Kabili ngefyo umuntu uukolelwe umwangashi abepwa no kufulunganishiwa, cimo cine na baba ne cilumba. Tabekala panshi nakalya, baba no lunkumbwa nge calo cabafwa kabili baba nge mfwa imunshikuta, tabatendwa nakalya. Eco balonganikila imishobo yonse no kwikata abantu bonse pakuti balebalila pa mitwe. 

6  Cine cine abantu abaiketwe bakalukila abalebacimfya, bakalebatuka insele no kulabasuula. Bakalabeba abati, “Imwe mubuula ifintu ifishili fyenu, mwashama imwe. Bushe imwe mukaleka lilali ukulanonkela ifyuma mukucenjelela abalemukongola indalama?” 

7  Imwe ala mukapulikilwafye bamwimina ku bankongole. Ala bakamwimina no kumutiinya icakuti mukaleitutuminafye ku mwenso. Ee, na imwe bakamutapa ifintu. 

8  Imwe mwalitapa ifintu fya bantu ba mishobo iyingi, kanshi abantu bonse abashalapo nomba nabo nimwe bakatapa ifintu, pantu imwe mwalipaulula abantu ku buluku mu fyalo fyonse, mwalibonawila ne misumba yabo. 

9  Alishama uunonkela aba ŋanda yakwe ifyuma fya mu lufyengo, pakuti abe uwa pamulu, epakuti aleikala bwino ukwabula ifibi ukumuponena. 

10  Ifyo mupanga ukulacita, efisebanya ulupwa lwenu, kabili muiletelelafye ilyo mulofya abantu ba mishobo iyingi. 

11  Na mabwe yene ayo bakuulila amayanda yakalamulilila imisowa, ne ciunda cayako cikalatula na mu myalo ine. 

12  Mwalishama imwe mwe bakuulila umusumba mukusumya umulopa, kabili ulufyengo lwenu elwalenga nokuti imwe mukuule. 

13  Bushe te Yawe umwine wa fita uwapingula ukuti ukucucutika kwa bantu ba mishobo imbi kukonaikilafye mu mulilo? Nokuti abantu ba mishobo ya benafyalo babombela icafye? 

14  Pantu abantu ba pano isonde ponse bakakwatisha amano ayakwishiba ifyo Yawe acindama, nga filya fine amenshi yaisula muli bemba. 

15  Mwashama imwe mwe banwesha abanenu ifikola, mulapatikisha abanenu ukunwamo mu nkombo shenu basuka bakolwa, elyo nomba mwalabalengela ico bashele ubwamba. 

16  Kuntanshi nimwe nomba mukasebaninapo, ukucindama kwenu kukapwa. Nimwe nomba mukanwa, no kushala ubwamba. Yawe akamunweshamo mu lukombo ululi ku kuboko kwakwe ukwa kulyo, no kucindama kwenu kukapwa, ni nsonifye nomba esho mukalaumfwa. 

17  Ubuluku mwacitile mu Lebanoni, nomba nimwe bukalukila. Mwalipayamo inama ishalimo, nomba inama nasho shikalamutiinya apakalambafye. Ico cikabela ifyo, nico imwe mwalipaulula abantu, no kucusha abantu ba mu fyalo fyonse, mwalibonawila ne misumba yabo. 

18  Nga kalubi nako ka mulimo nshi? Kantufye akapangwa no muntu, akashingamona no kumweba imwe ifyacishinka. Umuntu uukapanga, nao aicushafye pakulakatetekela, nako kene akalubi umulungu uo batiina kalafilwa no kulanda. 

19  Mwalishama imwe mwe balaeba icimuti icabaswafye amuti, “Buuka!” Nangu ilibwe ilishilanda amuti, “Alamuka!” Bushe kuti akalubi ekafundapo umuntu cimo? Nangu kengelelwako silifa nangu golide, ala nakalya takapema, takakwata bumi iyoo. 

20  Nomba Yawe wena aba mwi Tempele lyakwe ilyamushilo. Abantu bonse aba pano isonde nabaleikala tondolo pa cinso cakwe.

