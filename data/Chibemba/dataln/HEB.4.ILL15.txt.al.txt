1  Nomba apo icilayo cakutuusha ico Lesa alandapo epo cicili, kanshi natucenjele pakuti nelyo umo ekafilwa ukupokelela ukutusha batulaya. 

2  Pantu na ifwe twalyumfwa Imbila Nsuma, nga filya fine nabo baumfwile. Balyumfwile amashiwi ya Mbila, lelo tayababombele nelyo cimo, pantu nangu baumfwile, tabaipokelele ne cisumino. 

3  Apo ifwe twasumina, tulengila mu ncende yakutuushamo. Efyo Lesa asosa ukuti, “Nalifulilwe, elyo nalapile no mulapo nati, ‘Tapakabe nelyo umo uwakwingila mu ncende yandi iyakutuushamo.’ ” Asosele ifi nangu umulimo wakwe wapwilefye ukufuma ilyo abumbile icalo. 

4  Pantu pamo calembwa palwa bushiku bwalenga cine lubali ukuti, “Mu bushiku ubwalenga cine lubali Lesa alituushishe, aleka imilimo yakwe yonse.” 

5  Uyu wine mulandu, aliulandapo nakabili ati, “Tapakabe nelyo umo uwakwingila mu ncende yandi iyakutuushamo.” 

6  Bamo kwena balengila mu ncende yakutuushamo. Lelo ababalilepo ukumfwa Imbila Nsuma tabaingile mu ncende yakutuusha, pantu balikeene ukubeela. 

7  Ici ecalenga ukuti Lesa asale ubushiku bumbi, ubwitwa “Lelo line.” Ilyo papitile inshita iyitali, elyo Lesa aishile eba Davidi ukulanda nga mulya mwine amashiwi tulumbwile kale yasosa ukuti, “Lelo line nga mwaumfwa ishiwi lyakwa Lesa, mwiumalala mitima.” 

8  Nga cakuti Yoshua alipeele abantu incende yakutuushamo iyo Lesa abalaile, ninshi Lesa nga taishile landa nakabili pa bushiku bumbi. 

9  Kanshi emukutila ukutuusha kwa pe Sabata kwashalilafye abantu bakwa Lesa. 

10  Pantu uwaingila mukutuusha uko Lesa alaile, ninshi aleka ukubomba umulimo wakwe, nga filya Lesa alekele ukubomba umulimo wakwe. 

11  Kanshi natulebombesha na maka yesu yonse pakuti twingile mu ncende yakutuushamo. Lyena epakuti umo pali ifwe ekafilwa nga filya bena bafililwe ico bashalebeela. 

12  Ishiwi lyakwa Lesa lyamweo, kabili libomba na maka. Lyalitwa ukucila no lupanga ulwatwa kubili. Lilapitilila icakuti lyalekanya umweo no mupashi, lyalekanya no mwasuntanina amafupa ku bufyompo. Lilapelulula ififwaya ne fitontonkanya umutima wa muntu. 

13  Tapaba nelyo cimo icafisama ku cinso cakwa Lesa. Ifibumbwa fyonse fyabafye pa lwalala, fyonse alafimona na menso yakwe. Kabili ni kuli uyu eko twaba nokulubulula pali fyonse ifyo tucita. Yesu Shimapepo mukalamba uwacindamisha 

14  Kanshi natuleikatilila pa maka ku cisumino cesu ico twasuminamo. Pantu twalikwata Yesu, Mwana Lesa, Shimapepo mukalamba uwacindamisha uwapula mu myulu, aba na pa cinso cakwa Lesa. 

15  Shimapepo wesu mukalamba tewakuti afilwe ukumfwa uluse pa bunasha bwesu. Lelo Shimapepo wesu mukalamba twakwata, untu nao atunkilwe mu misango yonse nga ifwe, lelo wena tabifishe. 

16  Kanshi natulepalama ku cipuna cakwa Lesa ukwaba icikuuku, ukwabula ukutwishika. Kulya eko twingapokelela uluse no kusanga icikuuku icakutwafwilisha pa nshita tulecikabila.

