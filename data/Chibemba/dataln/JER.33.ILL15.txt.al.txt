1  Ilyo Yeremia acili mu cifungo mu lubansa lwa bakalinda, ishiwi lyakwa Yawe yalimwishile umuku wacibili. 

2  “Ifi efyasosa Yawe uwapangile isonde, Yawe uwalibumbile nokulibika apo lyaikala, Yawe e shina lyakwe. 

3  Lilila kuli ine, na ine ndekwasuka, ndekwebako imilandu ikulu kabili iyankaama, iyo iwe ushaishiba. 

4  Pantu ifi efyasosa Yawe, Lesa wa bena Israeli pa mulandu wa mayanda aya muno musumba elyo na ya kwisano lya mu Yuda ayo babongolola pakuipokololako ku babumbilika umushili kwilinga na ku bamulwisha ku lupanga. 

5  Abena Kaludea balaisa mukulwisha uno musumba balaisa isushamo ifitumbi fya bantu abo ndi nokwipaya ku bukali ne cipyu candi. Ndi nokufisa icinso candi kuli uno musumba pa mulandu wa fyabubifi ficitikamo. 

6  “Lelo kwena nkaundapa no kubweseshamo ubumi. Nkondapa abantu bauko, nkabaletela icibote, no kuleka bakaleikala mu mutelelwe uwine wine. 

7  Nkabweseshamo ubunonshi mu calo ca Yuda na mu calo ca Israeli, nkalenga fikabukuluke, fikabe nga filya fine fyali kale. 

8  Abantu nkabasangulula ku fyabubifi fyabo ifyo babifishe kuli ine, nkababelelako uluse ku fyabubifi fyabo na kuli bucisanguka bwabo. 

9  Kabili uno musumba wa Yerusalemu ukalandetela insansa, no malumbo, no mucinshi. Na bantu ba mishobo yonse pano isonde bakalatiina no kulatutuma ku mwenso, ilyo bakalaumfwa ifintu fisuma ifyo nkalacitila abena Yerusalemu, ne shuko ilyo nkaletela uno musumba.” 

10  Ifi efyasosa Yawe ati, “Cino calo abantu batila cili nga matololo umushikala abantu nangufye inama. Kwena ca cine, mu misumba ya muli cino calo ca Yuda, na mu misebo ya mu Yerusalemu, tamulemoneka muntu nangufye inama nakalya. Lelo muli ishi ncende shonse mukalaumfwika nakabili 

11  utupundu twakwanga no twansansa. Mukalaumfwika na mashiwi ya bashibwinga na ya banabwinga. Ilyo abantu bakalaleta ku ŋanda yandi imitulo yakutotela, amashiwi yabo yakalaumfwika ilyo bakalaimba abati, “‘Toteleni Yawe umwine wa fita, pantu Yawe ena musuma, no kutemwa kwakwe kwa pe na pe.’ Pantu ine nkabweseshamo ubunonshi muli cino calo nga filya nacitile pakutendeka.” Efyasosa Yawe. 

12  Kabili Yawe umwine wa fita asosa ati, “Muli cino calo icili nga matololo umushikala bantu nangufye inama, ala mu misumba yonse yaciko mukaba nakabili umulemfwe umwakuti bakacema bakalecemena impaanga shabo. 

13  Mu mishi ya mu calo ca mpili, mu mishi ya mwishika lya mpili, na mu mishi ya mu matololo ya Negebu, na mu citungu ca bena Benjamini, na mu mishi iyashinguluka Yerusalemu, na mu misumba ya muli cino calo ca Yuda, imikuni ikalapita nakabili mu minwe ya upenda.” Efyasosa Yawe. 

14  Kabili Yawe asosa ati, “Inshiku shikesa ilyo ine nkafikilisha icilayo ico nalaile aba mu ŋanda yakwa Israeli na ba mu ŋanda yakwa Yuda. 

15  “Muli shilya shine nshiku na pali ilya ine nshita ine nkalenga Umusambo uwaololoka ukufuma ku lupwa lwakwa Davidi. Ena eukalacita ifyalungama, no kuleta umulinganya mu calo conse. 

16  Shilya nshiku nga shafika, ninshi abena Yuda balubuka, na bena Yerusalemu ninshi balaikalila ku matwi tondolo. Ne shina ilyo bakalaita umushobo wabo no musumba wabo lyakutila, ‘Yawe e bulungami bwesu.’ 

17   Pantu ine ne Yawe nalaya ukuti pefye kukalaba mwana Davidi umo uwakuteeka nge mfumu ya ba mu ŋanda yakwa Israeli, 

18  kabili pefye kukalaba bashimapepo abena Levi abakwiminina pa cinso candi, no kulantuula amalambo ayakoca ne mitulo ya cabunga na malambo yambi yonse.” 

19  Elyo ishiwi lyakwa Yawe lyaishile kuli Yeremia aliti, 

20  “Ifi efyasosa Yawe ati, ‘Nga cakuti kuti mwaonaula icipangano candi ku kasuba ne cipangano candi ku bushiku, pakuti akasuba no bushiku fileke ukulabombela pa nshita yafiko, 

21  ninshi ne cipangano candi no mubomfi wandi Davidi kuti caonaika, na mwane umwaume uwakumupyana pa bufumu akabula, ne cipangano napangene na babomfi bandi bashimapepo naco cine cikonaika. 

22  Ine nkafusha nganshi abana ba mubomfi wandi Davidi, na bashimapepo abena Levi abamombela, icakuti limbi pakubapenda cikabafye kwati muntu uuleeshako ukupenda intanda sha mu mulu, nangufye umusensenga wa mu lulamba lwa bemba.’” 

23  Kabili ishiwi lyakwa Yawe lyaishile kuli Yeremia aliti, 

24  “Bushe iwe tauleumfwa ifilelanda abantu ukuti ine ne Yawe nindekelesha abena Israeli na bena Yuda, ishi ndupwa shibili isho ine nasalile? Ecilengele nokuti basuule abantu bandi, baleke no kulabamona ukuti nabo mushobo umo uwa bantu.” 

25  Ifi efyasosa Yawe ati, “Mbula kupanga ukucita icipangano ku kasuba no bushiku, no kupeela ifyebo ifyakuti isonde no mulu filekonka, 

26  ninshi nkakaana bamwana Yakobo no mubomfi wandi Davidi. Ine nshakasalepo mwana Davidi nelyo umo uwakuti akaleteeka bamwana Abrahamu na bamwana Isaki na bamwana Yakobo. Pantu nkabweseshapo ishuko ku bantu bandi, kabili nkalababelelako no luse.”

