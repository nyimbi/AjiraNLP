1  We Yawe wingomfwa ipepo lyandi, umfwe noko ndekuuta mutuule! 

2  Wilafisa icinso cobe kuli ine ilyo ndi mu bucushi! Uleteya ukutwi kobe kuli ine, wendeshe ukungasuka ilyo ndekuuta. 

3  Pantu inshiku shandi shipwa nge cushi, na mafupa yandi yapya nge cishishi ca mulilo. 

4  Ine no mutima nauma, ndi nge cani icauma. Ndelaba nokulya icakulya candi. 

5  Ine tepakutetateta nganshi, eico nshelefye imisakalala. 

6  Ine ndifye nge cuni ca mu matololo, kwati cipululu ca mu cibolya. 

7  Ine nshimona tulo, nabafye nge cuni icili ceka pa mutenge. 

8  Abalwani bandi balansenteka akasuba konse, abalentasha kale nomba basangwile ishina lyandi nge citipu. 

9  Imito eyasanguka icakulya candi ngo mukate, ifyakunwa fyandi nsakanya ne filamba, 

10  pa mulandu wa cipyu cobe no bukali bobe, pantu wambuula no kumposelekesha. 

11  Inshiku shandi shili nge cinshingwa ca cungulo. Ndebonsafye nge cani. 

12  Lelo we Yawe niwe uteeka pe, ne nkulo shonse shilakwibukisha. 

13  Uli nokwima no kubelelako Sioni uluse, pantu inshita naifika iyakumubelela uluse, inshita iyasontwa naifika. 

14  Pantu ababomfi bobe balitemwa amabwe ya mu Sioni, nangula kwena bamubongolola, ifitantala fyakwe filabaletela ubulanda. 

15  Abantu ba mishobo bakaba na katiina ke shina lyakwa Yawe, na bashamfumu bonse aba pano isonde bakatiina amaka yakwe. 

16  Pantu Yawe akakuula Sioni cipya cipya, kabili akamoneka mu bucindami bwakwe. 

17  Akasuka ipepo lya bantu ababusu, takasuule ne mipapatile yabo. 

18  Lekeni ifi fintu filembwe ku nkulo ishikakonkapo, pakuti abashilafyalwa bakalelumbanya Yawe. 

19  Ukufuma mu cifulo cakwe icamushilo Yawe alolesha, ukufuma mu mulu alolekesha pano isonde, 

20  kukumfwa ifyo abafungwa baleteta, no kulubula abapingulwa ukufwa. 

21  Kanshi abantu bakalalumba ishina lyakwa Yawe mu Sioni, no kulamulumbanya mu Yerusalemu, 

22  ilyo abantu ba mishobo yonse bakalongana pamo ne shamfumu kukupepa Yawe. 

23  Yawe, mu bwikashi bwa mweo wandi ancitile akafwanda, aipifya ne nshiku sha bumi bwandi. 

24  Elyo nasosa natila, “We Lesa wandi, winsenda pakati ka bumi bwandi, pantu wabakofye mu nkulo shonse.” 

25   Pakutendeka niwe wabumbile icalo, na maboko yobe yene eyapanga imyulu. 

26  Fyena fikaloba, lelo iwe ukabelelela pe, fyena fikasapuka nge cakufwala. Ukafifuula nge fyakufwala, nafyo ninshi e milobele. 

27  Lelo iwe lyonse wabafye umo wabela, kabili ne myaka yobe tayakapwe nakalya. 

28  Abana ba babomfi bobe bakekala mu ceni cobe, no bufyashi bwabo bukapampamikwa pa cinso cobe.

