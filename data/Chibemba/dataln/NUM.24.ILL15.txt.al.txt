1  Nomba ilyo Balamu amwene ukuti nacisekesha Yawe ukuti apaale Israeli, taile kukufwaya ukubuka nga fintu acitile intanshi. Lelo alungamafye ku ciswebebe. 

2  Balamu ainuna amenso no kumona abena Israeli uko bacitile inkambi shabo mu luko mu luko. Elyo Umupashi wakwa Lesa waisa pali ena. 

3  Kabili alanda ubusesemo bwakwe ati, “Ubusesemo bwakwa Balamu mwana Beori, ubusesemo bwa muntu uwatwa amenso, 

4  Ubusesemo bwa muntu uumfwa amashiwi yakwa Lesa, uumona icimonwa ukufuma ku Wamaka yonse, uuwa ubukupeme, kabili uo amenso yakwe yaba ayaisuka. 

5  Yangu ifyo amatenti yobe yawama we Yakobo, nomo wikala ifyo mwawama we Israeli. 

6  Fyaba nga mashika ayatantalila, nga mabala yatantama mu lulamba lwa mumana, nga amatembusha ayo Yawe alimba, atemwa nge fimuti ifyalepesha ifya keda ifyalimbwa mu mbali ya mumana. 

7  Amenshi yakapongoloka ukufuma mu mbeketi shabo. Ne mbuto shabo tashakabulwe menshi. Kabili imfumu yabo ikacindama ukucila Agagi. Kabili ubufumu bwabo bukasansabalikwa. 

8  Lesa ewabafumya mu calo ca Egupto. Bakwata amaka nge mboo. Balepaula imishobo ilwani no kutobaula amafupa yabo. Balasaula abalwani babo ku mifwi. 

9   Uyu mutundu waba nge nkalamo ilume iyitambala no kulala, kabili nge nkalamo ikota, nani uwingaubusha? Babe abapaalwa abo abakupaala, kabili abakulapisha nabo balapishiwe!” 

10  Elyo Balaki afulilwe Balamu. Aumanya indupi, aeba Balamu ati, “Nakwitile ukwisa lapisha abalwani bandi, lelo iwe ulebapaalafye uyu e muku walenga butatu. 

11  Nombalinefye akuya kumobe! Ine natile nkakulambula bwino, lelo Yawe ewakutanisha icilambu.” 

12  Balamu ayasuka Balaki ati, “Bushe nshaebele inkombe watumine nati, 

13  ‘Nangufye Balaki engampeela isano lyakwe ilyaisulamo silifa na golide, ine teti ncite icintu nelyo cimo palwandi, icisuma nelyo icibi, icakucila peshiwi lyakwa Yawe. Ine mfwile ukulandafye ifyo Yawe alanda.’” Balamu asesema umuku wacine 

14  “Nomba nalabwelelamo ku bantu bandi, lelo isa, leka nkusokeko ifyo abena Israeli bali nokucita abantu bobe mu nshiku ishileisa.” 

15  Elyo Balamu alanda ubusesemo bwakwe ati, “Ubusesemo bwakwa Balamu mwana Beori, ubusesemo bwa muntu uwatwa amenso, 

16  ubusesemo bwa muntu uumfwa amashiwi yakwa Lesa, uwapeelwa amano ukufuma kuli Lesa Mukulu, uwamona icimonwa cafuma ku Wamaka yonse, uuwa ubukupeme, kabili uo amenso yaba ayaisuka. 

17  Ndemumona, lelo te nomba, ndemulolesha, lelo te mupepi. Ulutanda lukafuma muli Yakobo. Inkonto yabufumu ikema muli Israeli. Akonaula intungulushi sha bena Moabu. Akatoba no tupanga twa bana baume bakwa Seti. 

18  Edomu akacimfiwa, no mulwani wakwe Seiri akacimfiwa, lelo Israeli akakwatilapo amaka. 

19  Kateka akafuma muli Yakobo no konaula abakashalapo mu misumba.” Balamu asesema umuku wakulekelesha 

20  Kabili Balamu amona Amaleki, elyo alanda ubusesemo bwakwe ati, “Amaleki ewali uwantanshi pakati ka mishobo yonse, lelo pakulekelesha akaloba.” 

21  Elyo Balamu amona abena Keni no kulanda ubusesemo bwakwe ati, “Isano lyobe lintu lyacingililwa, icisansala cobe cabikwa mwilibwe. 

22  Lelo mwe bena Keni muli nokonaulwa ilyo Ashuri akamusenda bunkole.” 

23  Kabili akonkanyapo ukulanda ubusesemo bwakwe ati, “Iye, nga nani engaba umumi nga Lesa acita ifi? 

24  Amato yakafuma ku lulamba lwa Kitimu, yakacimfya Ashuri na Eberi, lelo nabo bene bakaloba.” 

25  Balamu aima abwelelamo na kumwakwe, na Balaki nao aya no kuya.

