1  Mu nshiku shilya, abena Israeli tabakwete imfumu. Nomba eko ali umwina Levi umo uwaikele mu calo ca mpili icakwa Efulemu ukutali nganshi, abuulile umwanakashi umwina Betelemu mu calo cakwa Yuda, ukuba umukashi wakwe uo ashaupile mu bwinga. 

2  Lelo uyu mukashana tali uwacetekelwa ku mulume wakwe iyoo. Ashile umulume wakwe no kubwelelamo kuli wishi ku Betelemu ku calo cakwa Yuda, no kuya ikala kulya imyeshi ine. 

3  Elyo umulume wakwe amukonkela kukumupapata pakuti engabweluluka. Ilyo aileko, ali no mubomfi wakwe na bapunda babili. Ilyo amumona, uyu mukashana amutwala mu ŋanda yakwa wishi. Kabili ilyo wishi amumona, amupokelela ne nsansa nganshi. 

4  Elyo shifyala, wishi wa mukashana, amupapatila ukuti ekale. Kanshi nao epakwikala nabo inshiku shitatu, balalya elyo no kunwa, kabili alaikala na kulya kwine. 

5  Pa bushiku bwalenga shine, bonse babuukile lucelocelo elyo umwina Levi atendeka no kuipekanya pakuti aleya. Lelo wishi wa mukashana aeba shifyala ati, “Awe ubale ulye pakuti nga wakwata amaka, elyo lyena walaya.” 

6  Kanshi bonse babili epakwikala balalya no kunwena pamo. Na panuma wishi wa mukashana atile, “Nakupapata ukuti wiya, lelo usendame pakuti usansamuke we mwine.” 

7  Kanshi ilyo uyu muntu aipekanya ukuti eme aleya, shifyala kabili amunakilisha, nao abwela no kusendama. 

8  Ulucelocelo ubushiku bwalenga shisano, ilyo atile nomba kandeya, wishi wa mukashana nakabili amweba ati, “Awe ubale ulye. Kabili upembele akasuba kalukeko!” Kabili bonse babili baikala balalya nokunwena pamo. 

9  Kabili ilyo uyu muntu no mukashi wakwe uo ashaupile mu bwinga, no mubomfi wakwe, bati beme no kuya, kabili wishi wa mukashana abeba ati, “Nomba shimona akasuba kalaba ku cungulo, sendamenifye kuno kwine. Pantu nakawa kale akasuba elyo no bushiku buno nabupita. Ikalafye no kusangalala. Ulucelocelo mailo kuti waima no kuba pa lwendo lobe ulwakuya kumwenu.” 

10  Lelo tasumine ukusendama nakabili, aiminefye ukulungama ku Yebusi, emukutila ku Yerusalemu, pamo na bapunda ba fipe babili, no mukashi wakwe. 

11  Ilyo bafika mupepi no musumba wa Yebusi ilyo akasuba kaba kukuwa, umubomfi atile kuli shikulu wakwe, “Natupasuke tulole kulya ku musumba wa bena Yebusi, eko tusendame.” 

12  Lelo shikulu wakwe akaana ati, “Iyoo. Tekuti tuye mu musumba umbi umbifye, uo abantu babamo te bena Israeli. Twalayafye mpaka ukuya fika ku Gibea.” 

13  Elyo amweba nokuti, “Kosafye pakuti tweshe ukuya fika ku Gibea nangu ku Rama, no kuya sendama mu cifulo cimo kulya kwine.” 

14  Kanshi epakutwalililafye no lwendo lwabo, mpaka na kasuba kashima ilyo bapalama mupepi no musumba wa Gibea mu calo cakwa Benjamini. 

15  Kulya eko baiminine no kusendama. Baile no kuya ikala mu lubansa ulwabelele pakati ka musumba, lelo takwali umuntu nelyo umo uwabasendele kukuya sendama ku ŋanda kumwakwe. 

16  Mu cungulo cine cilya, umuntu umo umukote alefuma ku milimo ya mu mabala. Afumine ku calo ca mpili icakwa Efulemu, nomba aleikala mu musumba wa Gibea. Emukutila abekashi ba muli ici cifulo bali bena Benjamini. 

17  Ilyo amwene abalendo pakati ka lubansa lwa musumba aile no kuya bepusha ati, “Bushe imwe, muleya kwi? Kabili ni kwisa mufumine?” 

18  Nao umulendo ayasuka ati, “Ifwe tuli pa bulendo ukufuma ku Betelemu wa mu calo ca Yuda, tuleya ukutali ku calo ca mpili icakwa Efulemu, eko twikala kabili eko nafumine na pakuya ku Betelemu mu calo ca bena Yuda. Nomba tuli pa lwendo lwakubwelelamo kumwesu lelo takuli umuntu nelyo umo uutusendeleko kukuya sendama kumwakwe. 

19  Natukwatafye fyonse, impimbili ne fyakulya fya bapunda besu, no mukate no mwangashi, ifya ifwe fwe bene fwe babomfi benu, ine, umukashana no mulumendo untu tuli nankwe. Takuli icintu nelyo cimo, ico tulekabila.” 

20  Elyo umuntu umukote atile, “Umutende ube na imwe, mwapokelelwa ku ŋanda yandi, kabili ndemupeela fyonse ifyo mulekabila. Nombafye, tecakwesha ukusendama pakati ka lubansa lwa musumba.” 

21  Elyo abasenda mu ŋanda yakwe no kuliisha bapunda babo. Kabili panuma yakusamba amakasa yabo, balya elyo no kunwa. Ububifi bwa bena Gibea 

22   Ilyo bacilifye balesansamuka, ifiwelewele fimo ifya baume fyafumine mu musumba no kushinguluka iŋanda. Bayambile ukulapumaula ku ciibi, no kulabilikisha ku mukote uwali umwine wa ŋanda no kutila, “Fumya uyo umwaume uwishile mumobe pakuti tulale nankwe.” 

23  Awe umukote asukile afumina panse, no kubeba ukuti, “Iyoo, mwe bacibusa bandi, tecakwesha ukucita ici cintu icabipa ifyo. Pantu uyu muntu mulendo wandi, te cisuma ukucita icamusebanya! 

24  Moneni, ine ninkwata umwana wandi umukashana nacisungu, elyo no mukashi wakwe uo ashaupile mu bwinga, ebo lekeni mupeele pakuti mucite mwe bene fintu mulefwaya, lelo kuli uyu mwaume tecakwesha ukucitako icintu icamusebanya!” 

25  Lelo ifi fibantu ifyaume fyalikene ukumfwa kuli uyu umukote. Elyo uyu umwina Levi abuulile umukashi wakwe uo ashaupile mu bwinga no kumufumisha panse kuli bena, nabo basendeme nankwe kumaka no kumwangasha ubushiku bonse, mpaka bwaca ku macaca elyo bamulekele ukuya. 

26  Ilyo bwacele ulucelo uyu mwanakashi elyo abwelele ku ŋanda ukwali shikulu wakwe, no kuya wa pa mwinshi wa ŋanda no kulala palya pene mpakafye ilyo akasuba kabalike. 

27  Ilyo shikulu wakwe abukile ulucelo, no kwisulako iciibi pakuti atampeko kulaya ulwendo lwakwe, amwene umukashi wakwe uo ashaupile mu bwinga nalala, nawa mu mwinshi wa ŋanda natambalika na maboko yakwe mu mwinshi. 

28  Elyo amweba ukuti, “Ima, natuleya!” Lelo takwali bwasuko. Elyo amubikile pali punda wakwe, aima no kuya fika kumwakwe. 

29   Ilyo bafikile kumwabo abuulile umwele no kuputaula umukashi wakwe uo ashaupile mu bwinga mu fipimfya fipimfya ukulingana ikumi limo na fibili (

12  ), no kufituma mu ncende shonse isha bena Israeli. 

30  Lelo abantu bonse abamweneko batile, “Awe icintu ca musango uyu tacabala acimoneka nangu ukucitika, nelyofye lintu abena Israeli bafumine mu calo ca Egupto. Tontonkanyeni! Pandishanyeni amano pali ici cintu pakuti twishibe ifyakucita.”

