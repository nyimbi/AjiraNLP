1  We Yawe umfwa ipepo lyandi, kutika ku kupapata kwandi. Unjasuke mu cishinka cobe na mu bulungami bobe. 

2  Windubulwisha ine ne mubomfi obe, pantu takwaba nangu umo umololoke pa cinso cobe. 

3  Umulwani tepakuncusha, antitikisha na panshi, nambika no mwafiita fititi kwati untu afwa kale. 

4  Kanshi umupashi wandi naubulwa amaka, no mutima wandi nautondobala. 

5  Ine ndebukisha inshiku shakale, ndatontonkanya pali fyonse ifyo wacita, na fyonse ifyo wabomba ndapitulukamo. 

6  Ine ni kuli iwe eko naimisha amaboko yandi, umweo wandi ulakufuluka nga filya umushili uwalatauka ufuluka imfula. (Selah) 

7  We Yawe endesha ukunjasuka, pantu ine amano nayapela! Wifisa icinso cobe kuli ine, epali naba nga baya ku nindi. 

8  Uleke ulucelo lulenjibukishako icitemwiko cobe icishipwa, pantu nacetekela muli iwe. Unange inshila iyakuti ine ndekonkamo, pantu kuli iwe eko nalosha umweo wandi. 

9  We Yawe, mpusushako ku balwani bandi, pantu mfisama muli iwe. 

10  Umfundeko ukulacita ifyo iwe ufwaya, pantu uli Lesa wandi, Uleke Umupashi obe uusuma ulentungulule mu nshila iyatambalala. 

11  We Yawe, pa mulandu we shina lyobe pususha ubumi bwandi, mu bulungami bobe mpokololako ku macushi yandi. 

12  Ee, ulofye abalwani bandi mu citemwiko cobe icishipwa, onaula abalwani bandi bonse, pantu ine ndi mubomfi obe.

