1  Lesa ewakufisamamo kabili e maka yesu, alatwafwa lyonse ilintu tuba mu mafya. 

2  Kanshi nelyo isonde lingasunkana, nangu impili shingakunkulukila mu matenga ya bemba, tekuti tutiine. 

3  Nangufye bemba engalulunkana, ne mpili shingatenta shani, tekuti tutiine. (Selah) 

4  Eko waba umumana uusansamusha umusumba wakwa Lesa, umwamushilo umo Uwapulamo ekala. 

5  Lesa ewaikala mukati ka musumba, takauleke ukonaika, pantu alaupokololako ku macaca. 

6  Imishobo ya bantu ileipundilafye, ne shamfumu nasho shileikankilafye. Lesa nga abuluma, isonde lilasunguluka. 

7  Ifwe twaba na Yawe umwine wa fita, Lesa wakwa Yakobo uo ifwe tufisamamo. (Selah) 

8  Iseni mumone imilimo yakwa Yawe, tambeni ubonaushi aletele pesonde. 

9  Eulesha inkondo pesonde ponse, eukontaula amata no kufunaula amafumo, kabili eoca ne nkwela mu mulilo. 

10  Aletila “Tekanyeni mutalale tondolo mwishibe ukuti nine Lesa, ndi nokucindikwa mu mishobo ya bantu, ndi nokucindikwa pesonde ponse.” 

11  Ifwe twaba na Yawe umwine wa fita, Lesa wakwa Yakobo uo ifwe tufisamamo. (Selah)

