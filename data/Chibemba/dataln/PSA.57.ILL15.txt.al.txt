1  Umbelele uluse we Lesa wandi, umbelele uluse pantu ine naisa mukushina uko uli. Mu cintelelwe ca mapindo yobe emo nakulauba, mpaka napo icinkunka cikapwila. 

2  Ndalilila kuli Lesa Mukulu, kuli Lesa uufikilisha ubufwayo bwakwe pali ine. 

3  Euntumina ipusukilo ukufuma ku mulu no kumpususha, no kukalipila bonse abansupila. (Selah) Lesa eutuma icitemwiko cakwe icishipwa ne cishinka cakwe. 

4  Ine ndi pakati ka nkalamo, ndala pakati ka fiswango ifyakalipisha nganshi, abantu abo ameno yabo yaba kwati mifwi na mafumo, ne ndimi shabo shatwa ngo lupanga. 

5  Ube uwasumbulwa ukucila na pa myulu we Lesa, no bucindami bobe bukumane isonde lyonse. 

6  Abalwani bandi nabanteya isumbu ilyakuti njikatwemo, no mweo wandi wacululuka. Baimba ubucinga ku ntanshi yandi, lelo abene ebawililemo. (Selah) 

7   We Lesa umutima wandi ulifye uwashipa, ee ucilifye uwashipa, ine nakulakwimbila inyimbo sha malumbo. 

8  Buuka we mutima wandi! Buuka we seese, na iwe we nsango! Ine nalashibusha amacaca. 

9  Nakulakulumbanya mu mishobo ya bantu, we Mfumu, ine nakulaimba palwa iwe pakati ka benafyalo. 

10  Pantu icitemwiko cobe cikulu nganshi cafika na mu myulu, ne cishinka cobe cafika na mu makumbi. 

11  Ube uwasumbulwa ukucila na pa myulu we Lesa, no bucindami bobe bukumane isonde lyonse.

