1  Ilyo Abramu afikile pa myaka amakumi pabula na pabula (

99  ), Yawe alimumonekele, amweba ati, “Nine Lesa Umwine wa maka yonse. Uleenda pa cinso candi nokuba uwabula icilubo. 

2  Nkafikilisha icipangano candi pakati ka iwe na ine, kabili nkafusha ubufyashi bobe nganshi.” 

3  Abramu awa ubukupeme, elyo Lesa asosa ati, 

4  “Kanshi ici e cipangano candi na iwe, icakuti ukaba icikolwe ca mishobo iyingi. 

5  Nomba tawakulaitwa Abramu, ishina lyobe nomba niwe Abrahamu pantu ninkucita icikolwe ca mishobo iyingi. 

6  Nkakupeelesha ubufyashi. Kuli iwe kukafuma imishobo iyingi, kabili kuli iwe kukafuma na bashamfumu.” 

7   “Icipangano nkapangana nobe na ba mu lupwa lobe abakakonkapo umukonkanina inkulo, cikaba cakubelelela. Nkaba Lesa obe kabili nkalaba Lesa wa ba mu lupwa lobe abakakonkapo pali iwe. 

8  Icalo conse ica Kenani umo ucili umweni, nkacipeela kuli iwe na ku ba mu lupwa lobe abali nokukukonkapo, cikabe cenu pe. Elyo na ine nkaba Lesa wabo.” 

9  Kabili Lesa aebele Abrahamu ati, “Elyo na imwe, mufwile ukusunga icipangano candi, iwe na ba mu lupwa lobe abakakonkapo umukonkanina inkulo. 

10  Ici e cipangano candi na iwe na ba mu lupwa lobe abakakonkapo. Icipangano mwakulasunga nici, umwaume onse uo muleikala nankwe ali nokusembululwa. 

11  Mukalesembulula inkanda ya ku mpela ya bwaume, ici cikaba e cishibilo ca cipangano pakati ka ine na imwe. 

12  Kanshi umukakonkanina inkulo shenu, umwaume onse uwikala pakati kenu, nga aba ne inshiku cine konse konse (

8  ) apo afyalilwa, ali nokusembululwa. Cibe umwana obe umwaume nangu umubomfi onse umwaume uwafyalilwa mu ŋanda yobe nangu uwakuti wamushitafye ku benafyalo, te wa mu lupwa lobe, bonse bali nokusembululwa. 

13  Umubomfi umwaume uwafyalwa mu ŋanda yobe nangu wakushitafye ne ndalama shobe, bonse bafwile ukusembululwa. Icipangano candi ku mibili yenu cili nokuba icipangano ca pe. 

14  Umwaume onse uushasembululwa, uo bashasembulula inkanda ya ku mpela ya bwaume, wakutamfyafye afume ku bantu bandi. Pantu naonaula icipangano candi.” 

15  Kabili Lesa aebele Abrahamu ati, “Palwakwa Sarai umukashi obe, nomba tawakulamwita Sarai, ishina lyakwe lili nokuba ni Sara. 

16  Ine nkapaala Sara, kabili nkalenga Sara akakufyalile umwana umwaume. Ine nkamupaala pakuti akabe nyina wa mishobo. Bashamfumu ba bantu bakafuma muli ena.” 

17  Abrahamu awa ubukupeme, alaseka, ayipusha ati, “Bushe umuntu kuti afyala umwana ilyo ali ne myaka umwanda umo (

100  )? Bushe Sara akafyala umwana ilyo ali ne myaka amakumi pabula (

90  )?” 

18  Kanshi Abrahamu epakweba Lesa ati, “Shi mwingalekafye Ishimaeli aleba uwapaalwa pa cinso cenu!” 

19  Lelo Lesa amweba ati, “Awe iyoo, umukashi obe Sara akakufyalila umwana umwaume na iwe ukamwinika ishina lya Isaki. Kabili nkapangana nankwe icipangano icakubelelela na ba mu lupwa lwakwe abakamukonkapo. 

20  Niŋumfwa nefyo walanda pali Ishimaeli. Cine cine nkamupaala. Kabili nkamupeelesha ubufyashi, na ba mu lupwa lwakwe bakafula nganshi. Akaba wishi wa bakateeka ikumi limo na babili (

12  ). Nkalenga no lupwa lwakwe ukuba umushobo uukalamba. 

21  Lelo nkapangana icipangano candi na Isaki uo Sara akakufyalila uyu mwaka uleisa pa nshita ino ine.” 

22  Ilyo Lesa apwa ukulanda na Abrahamu, afumapo. 

23  Pali bulya bwine bushiku, Abrahamu abuulile umwana wakwe Ishimaeli, umwaume onse uwa mu ŋanda yakwe, abasha bafyalilwe mumwakwe nangu abo ashitile ne ndalama, abasembulula inkanda ya ku mpela ya bwaume, ngefyo Lesa amwebele. 

24  Abrahamu asembulwilwe ilyo ali ne myaka amakumi pabula na pabula (

99  ). 

25  Elyo mwane Ishimaeli ena asembulwilwe ilyo ali ne myaka ikumi limo na itatu (

13  ). 

26  Abrahamu no mwana wakwe Ishimaeli bonse babili basembulwilwefye ubushiku bumo bwine. 

27  Abaume bonse aba mu ŋanda yakwa Abrahamu, abasha abafyalilwe mumwakwe nabo bonse abo ashitile ku beni, basembulwilwe ubushiku bumo pamo na Abrahamu.

