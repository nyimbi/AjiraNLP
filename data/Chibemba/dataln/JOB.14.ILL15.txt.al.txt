1  “Umuntu onse uwafyalwa ku mwanakashi, ekalafye inshita inono pa calo, elyo ifyafulishamo, macushi. 

2  Atila abalula nge luba kabili abonsa, apita nge cinshingwa icishikalilila. 

3  Bushe kuti watontomesha amenso yobe pa muntu uwaba ifi? Kabili eo waita no kumuleta ku bupingushi kuli iwe? 

4  Nani engafumya icasanguluka ku cakowela? Tapali nangu umo. 

5  Apo inshiku sha muntu shalipendwa, ne mpendwa ya myeshi yakwe yalishibikwa kuli iwe. Apo niwe upimina umuntu apakupelela, kanshi teti acile apo wamupimina. 

6  Fumyapo amenso pa muntu uleke aikalile, apwishishishe ubushiku bwakwe nga filya uwancito acita. 

7  “Umuti wena walikwata isubilo, nangula bengautema kuti wapuka nakabili, no kukonkanyapo ukukwata imisambo. 

8  Imishila yauko nangu ingakota shani, ne cishiki caumina mu mushili, 

9  kuti walemuka nga waumfwa umutonshi, no kupuuka imisambo iyiteku. 

10  Nomba umuntu nga afwa, ninshi afwililila no kumushiika bamushiika. Umuntu nga aleka umweo, aba kwi? 

11  Nga filya fine amenshi ya muli bemba yakama no kucepa, na ya mu mumana yakama no mumana wauma, 

12  abantu balafwa nokwima tabema, tababuka nakalya mpakafye umulu ukapite, tabakatale ababushiwa mu tulo. 

13  “Iyee, kanshi nga wamfishilefye ku calo ca bafwa, pakuti eko wambelamika mpakafye ubukali bobe bwapwa, no kumpekanishisha inshita ukanjibukishamo nakabili. 

14  Umuntu nga afwa, bushe kuti aba umumi nakabili? Nangu ningabomba imilimo yandi pa nshita itali, nshakatendwe, nakulalolelafye mpakafye amacushi yandi yakapwe. 

15  Lyena nga wanjita nkasuka, elyo ukafwaya ukumona icibumbwa wapangile ku minwe yobe. 

16  Lyena kuti walalengula imyendele yandi yonse, lelo wikalolesha pa bubi bwandi. 

17  Ne fyabubifi fyandi ukafisalila mu cola, no kufimba pa fyabupulumushi fyandi fyonse. 

18  “Nomba nga filya fine ulupili lusholomoka lwasuka lwabongoloka, ne cilibwe caseshiwa caselela kumbi, 

19  filya fine amenshi yakuusa amabwe, na mulamba asenda umushili, efyo na iwe we Lesa onaula isubilo lya muntu. 

20  Pakulekelesha umuntu wamucimfya, apita no kuya aya, wamwalula na mu mimonekele, wamulofya afumapo aya. 

21  Abana bakwe abaume nga bashala bacindikwa, teti eshibe, nangu nga basebana teti amoneko. 

22  Ena omfwafye ubukali mu mubili wakwe, no kuilooshafye umwine.”

