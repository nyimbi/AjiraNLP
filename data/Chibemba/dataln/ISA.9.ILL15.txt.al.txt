1   Lelo takwakabe ukufiitwa nakabili ngefyo cali kale mu nshita shakusuulwa. Kale Lesa alekele cisebane cilya citungu ca luko lwa bena Sebuloni no lwa bena Naftali, nomba kuntanshi akacicindamika ico citungu ukutampilafye mu nshila ya kuli bemba ukulola na ku kabanga mwishilya lya Yordani, na mu citungu ca Galile mwine umwaikala imitundu ya benafyalo. 

2   Abantu abaleenda mu mfifi, nomba nabamona ulubuuto ulukalamba. Abantu abaleikala mu calo ca cinshingwa ca mfwa, nomba ulubuuto nalubasanikila. 

3  We Yawe walibafushisha ishuko no kukusha umushobo. Baleanga pa cinso cobe, baleanga nga filya fine abantu banga pakuseepa, nangu nga filya fine banga pakwakana ifyuma ifyo batapile. 

4  Pantu naukontaula ikoli ilyalebafinya, naufunaula ne nkonto iyo baleumwako pa mabeya. Ucimfishe nga filya finefye wacimfishe ifita fya bena Midiani kale. 

5  Ifimasapato fya bashilika ifyo bafwala mu bulwi, ne nsalu shabo shonse ishali ishakashika cee ku mulopa, fikaba ni nkuni, fikapya mu mulilo. 

6  Pantu kuli ifwe nakufyalwa umwana. Ifwe natupeelwa umwana umwaume. Ifwe eukalatuteeka. Bakalamwita abati, Kabilo uwacipeshamano, Lesa Wamaka, Shifwe Wape, Cilolo wamutende. 

7   Amaka yakwe ayabufumu yakalacililakofye, no buteeko bwakwe bukalaba pe ubwa mutelelwe. Eukapyana imfumu Davidi pa bufumu no buteeko bwakwe, akabushimpa mukulungika ifintu no kucita umulinganya, ukutampilafye pali nomba, ukushinta napo inshita ikapwila. Ifi efyo Yawe umwine wa maka yonse akacita mu kucincila kwakwe. Yawe akalimuna abena Israeli 

8  Yawe natuma amashiwi ayakali kuli Yakobo, yakawila pali Israeli. 

9  Abena Efulemu bonse, na bonse abekala mu musumba wa Samaria bakashininkisha ukuti efyo acitile. Nomba ico baba ne cilumba na bunkosa mitima, bena balesosa abati, 

10  “Nangu amayanda ya njelwa yawile, te mulandu, ifwe tukapyanikishapo aya mabwe. Nangu imyalo ya mikunyu iputawike, te mulandu, ifwe tukapyanikishapo iyikulu iya keda.” 

11  Kanshi, Yawe naimya no kukosha abalwani bakwa Resini kukubalwisha, nalulunkanya abalwani babo pakuti babasanse. 

12  Abena Siria babelele lwa ku kabanga, Abafilisiti nabo lwa ku masamba, nabasamuna utunwa pakucibula abena Israeli. Ala nalyo line ninshi icipyu cakwa Yawe tacilati cipwe, kabili acilifye napangula ukuboko. 

13  Nomba abena Israeli, tabalalapila nangu kwena abalimwine, tabalabwelela kuli Yawe umwine wa fita. 

14  Eico kanshi nomba ni pa bushiku bumofye epo Yawe akalimuna intungulushi sha bena Israeli kumo na bantu bene. Akabaputula imitwe, akabasempeko ne micila. 

15  Abakalamba na bacindami, e mitwe. Bakasesema abafunda ifyabufi, e micila. 

16  Intungulushi shalilufya aba bantu mu nshila no kubafulunganya nganshi amano. 

17  Eico kanshi pa balumendo bonse Yawe takalekepo nangu umo uwakuti akapusuke, kabili takalangulukilepo mukamfwilwa nangufye umo, nangufye kashiwa. Pantu aba abantu bonse balisuula Lesa, kabili babi, ne fintu fyonse ifyo balanda nafyo fine fibi. Ala nalyo line ninshi icipyu cakwa Yawe tacilati cipwe, kabili acilifye napangula ukuboko. 

18  Ububi bwa bantu bulebilima ngo lubingu lwa mulilo, uloca imyunga na bacilasa. Bulepya ngo mulilo ulelukuma mu mateshi mu mpanga, uulefutumuna ne ntumba ya cushi. 

19  Yawe umwine wa fita nafulwa, no bukali bwakwe bulebilimina mu calo ngo mulilo kukoca abantu, abantu bene e nkuni nomba, no wakulangulukila munyina takuli. 

20  Bonsefye mu calo baletola tolafye utwakuti balelya, nomba ukuti insala ipwe, awe cena nakalya. Cila muntu akulalya umunofu wa bana bakwe. 

21  Manase akalya Efulaimu, na Efulemu akalya Manase, na bonse pamo bakalwisha abena Yuda. Ala nalyo line ninshi icipyu cakwa Yawe tacilati cipwe, kabili acilifye napangula ukuboko.

