1  Ishiwi lyakwa Yawe lyaishile kuli ine ne Yeremia aliti, 

2  “Ifi efyasosa Yawe Lesa wakwa Israeli ati, ‘Fyonsefye ifyo ine nkweba, ufilembe mu citabo cimo, 

3  pantu inshita yalafika,’ efyasosa Yawe, ‘ilyo ine nalaleka abantu bandi abena Israeli na bena Yuda babwele nakabili. Nalababwesesha muli cino calo ico napeele ifikolwe fyabo, calaba nakabili icabofye.’ Efyasosa Yawe.” 

4  Yawe alanda ku bena Israeli na bena Yuda amashiwi ayakuti, 

5  “Ifi efyasosa Yawe. “Twaumfwa inkuuta iyakutiinya nganshi, ni nkuuta iyamwenso, teyamutende iyoo. 

6  Kanshi nomba taleni kutumaneni, mutontonkanyepo. Bushe umwaume kuti afyalapo umwana? Nga kanshi cinshi ico ndemwena, uko umwaume onse uwamaka naikata amaboko pa mala ngo mwanakashi uuli pakupaapa? Bushe cinshi impumi yonse yalukile no kubutuluka? 

7  Yangu, ubushiku bwatoloto bwalaswa bufike, ubo nshingalinganya ku bushiku ubuli bonse, e nshita yabulanda kuli bamwana Yakobo, lelo kwena bakapusukako.” 

8  Ifi efyasosa Yawe umwine wa fita aletila ati, “Ubo bushiku ilyo bukafika, ine nkakontaula amakoli ayaba mu mikoshi yabo, kabili nkaputaula iminyololo, awe ninshi capwa tabakateekwe busha nakabili ku benafyalo. 

9  Lelo bena bakalabombela ine ne Yawe, ne Lesa wabo, no kulabombela Davidi uo ine nkasonta ukuba imfumu yabo. 

10   “Kanshi Yakobo, we mubomfi wandi, wilatiina. Iwe we Israeli wilatunsha mutima iyoo, pantu ine nkakupususha ukufuma mu fyalo fyakutali, ukufuma mu fyalo umo abana bobe bateekwa bunkole. Efyasosa Yawe. Iwe Yakobo ukabwela, ukesa iikalila na ku matwi tondolo. Ukesa ikala umutelelwe, takwakabe nelyo uumo uukalakutiinya. 

11  Pantu ine nkaba nobe kabili nkakupususha, efyasosa Yawe. Nkalofya abantu ba mishobo yonse, kulya ine nakusalanganishishe nomba iwe, awe nshakakulofye nakalya. Ine nkakusalapula no mulinganya, lelo nshakakulekepofye ukwabula ukukukanda.” 

12  Ifi efyasosa Yawe, “We Yakobo, ifilaso fyobe tefyakupola nakalya, ifilonda fyobe ifyo wacenwa, te fyakundapwa iyoo. 

13  Takwaba nelyo umo uwakukupapatila iwe, takwaba na muti wakuposesha ifilonda fyobe, no musango wakuundapilwamo iwe, awe takuli. 

14  Abatemwikwa bobe balikulabako, tabakusakamana nakalya. Ine nakusanshile ngo mulwani obe, iwe nalikukandile buluku, buluku, pantu ifibi fyobe fyalifulishe, no bubifi bobe, bwalikuliishe. 

15  Kanshi iwe wilailishanya palwa bucushi bobe, ala ubukali uleumfwa tabwakaleke. Efyo ine nakukanda iwe, pantu ifibi fyobe fyalifulishe, no bubifi bobe, bwalikulishe. 

16  Eico bonsefye abalekonaula, nabo bene ine nkabonaula, na balwani bobe bonse bakasendwa muli bunkole. Bonsefye abalekucusha iwe, nabo bene bakacula. Bonsefye abalekutapa iwe, nabo bene bakatapwa. 

17  Pantu ine nkaleka ubumi bobe bukapole, ine nkaposha ne filonda fyobe.” Efyasosa Yawe ati, “Pantu bakwita uwaposwa, ‘Sioni, uwabulwa nelyo umo uwakumusakamana.’” 

18  Yawe kabili aletila ati, “Ine nkabwesesha bamwana Yakobo no bunonshi bwa mu matenti yabo, kabili ne ndupwa shabo shonse ine nkashibelelako uluse, no musumba wine ukakuulwa pa citantala cauko, ne sano likemikwa pa ncende yaliko iyakale. 

19  Abantu abakekalamo bakalaimba inyimbo shakunumbanya, bakalapunda utupundu twansansa. Nkabasandulula, tabakabe abacepana kabili. Nkabacindamika, tabakasuulwe iyoo. 

20  Abana babo bakaba ngefyo bali kale, no lukuta lwabo lukeminina bwino pa cinso candi, Kabili nkakanda bonse abakalabatitikisha. 

21  Mu mutundu wabo emukafuma uwakubateeka, na pa bantu babo epakafuma uwakubatungulula. Nkamupalamika, nao akapalama kuli ine, pantu nani uyo uwingampalama palwakwe umwine,” efyasosa Yawe. 

22  “Kabili mukaba abantu abandi, na ine nkaba Lesa uwenu.” 

23  “Moneni icimwela cakwa Yawe icilekuka mu cipyu. Cili nga kankungwe uuleshunda, uwalaya pukanya imitwe ya bantu babi. 

24  Icipyu icikali cakwa Yawe tacakapwe mpakafye akacite fyonse ifyo apanga ukucita. Ukukapela inshiku abantu bakwe bakasuka bakateshe bwino uyu mulandu.”

