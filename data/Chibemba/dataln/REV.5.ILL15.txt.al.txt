1   Elyo namwene icitabo icapombwa mu minwe ya kuboko kwa kulyo kwa waikele pa cipuna ca Mfumu. Ico citabo calembelwe mukati na kunse. Kabili pakucifunga cakambatikilwepo inamba cine lubali. 

2  Elyo namwene malaika uwamaka alebilikisha ne shiwi ilikalamba aleti, “Nani engalinga ukukakatulapo inamba no kukupukula icitabo?” 

3  Lelo tapali nelyo umo mu mulu nangu ni pa calo, nangu panshi ya calo uwakuti akupukule icitabo nangu ukuloleshamo. 

4  Awe na ine nalila icibi ico pashali nelyo umo uwakuti alinga ukukupukula icitabo nangu ukulolesha mukati. 

5  Elyo umo pa bakalamba anjeba ati, “Leka ukulila. Mona! Inkalamo ya mu luko lwakwa Yuda, uwa mu lupwa lwakwa Davidi uwalumbuka, alicimfya. Wena kuti akakatulapo inamba no kukupukula icitabo.” 

6   Elyo namona pakati ka cipuna ca Mfumu, ne fyamweo fine nafishinguluka pamo na bakalamba, peminine Umwana wa Mpanga ali kwati untu bepeye. Umwana wa Mpanga ali ne nsengo cine lubali na menso nayo cine lubali, iyi e mipashi yakwa Lesa cine lubali iyatumwa isonde lyonse. 

7  Elyo Umwana wa Mpanga aya poka icitabo icali mu minwe ya kuboko kwa kulyo kwa waikele pa cipuna ca Mfumu. 

8  Cilya apoka icitabo, ifyamweo fine na bakalamba amakumi yabili na bane bafukamina Umwana wa Mpanga. Bonse umo umo bali ne seese no lunweno ulwapangwa na golide ulwaisula ububani, nobu bubani e mapepo ya bantu bamushilo. 

9   Elyo ifyamweo na bakalamba balaimba ulwimbo lupya abati, “Niwe ulingile ukupoka icitabo, no kukakatulapo inamba shilipo. Pantu balikwipeye. Kabili ku mulopa obe eko washitila Lesa abantu ukufuma ku mitundu yonse, ku ba ndimi shonse, ku mishobo yonse na ku mikowa yonse. 

10   Wabacita ukuba ubufumu kabili bashimapepo abakutumika Lesa wesu. Kabili ebakalateeka pano calo.” 

11   Kabili nati ndoleshe, naumfwa amashiwi ya bamalaika amakana na makana, imyandamishila ku bwingi, nabashinguluka icipuna ca Mfumu pamo pene ne fyamweo na bakalamba. 

12  Balepunda pakwimba abati, “Umwana wa Mpanga uo baipeye, nalinga ukupokelela amaka, ubukankala, amano, ubulamba, umucinshi, ubucindami no kutashiwa!” 

13  Elyo naumfwa ifibumbwa fyonse ifya mu mulu, ifya pano calo, ifya panshi ya calo, ifya muli bemba ne fibumbwafye fyonse fileimba afiti, “Ukutasha, umucinshi, amalumbo na maka, fileba pe na pe kuli uyu wikele pa cipuna ca Mfumu na ku Mwana wa Mpanga.” 

14  Ifyamweo fine filya fyasosa afiti, “Ameni!” Abakalamba bena bafukama balapepa.

