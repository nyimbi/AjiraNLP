1  Nomba insoka yali incenjeshi nganshi ukucila pa nama shonse isha mpanga isho Yawe Lesa apangile. Elyo yaipusha umwanakashi aiti, “Bushe cine cine Lesa atile mwilalyako ku muti onse uwa mwibala?” 

2  Umwanakashi ayasuka insoka ati, “Kuti twalya ifitwalo fya muti onse uwa mwibala, 

3  lelo Lesa atile, ‘Tamufwile ukulyako ifitwalo fya muti waba pakati ke bala, kabili tamufwile na kwikatako, pantu mukafwa.’” 

4  Insoka yayasuka umwanakashi aiti, “Awe cinefye tamwakafwe nakalya. 

5  Pantu Lesa alishiba ukuti ilyo mukalyako, amenso yenu yakesuka elyo mukaba nga Lesa, mukeshiba ifisuma ne fibi.” 

6  Ilyo umwanakashi amona ukuti ifitwalo fya muti fisuma ukulya, ifyayemba mukumoneka kabili kuti fyafwaikwa pakukwata amano, asabako ifitwalo fimo alya. Elyo fimbi apeelako umulume uo bali nankwe, nao alya. 

7  Elyo bonse babili amenso yabo yaisuka, baishiba nokuti bali ubwamba. Kanshi epakubilinkanya amabula ya mukunyu, eyo bafwala. 

8  Cilya caba ku cungulo umwaume no mukashi wakwe baumfwa uko Yawe Lesa aleenda mwibala. Batiina Yawe Lesa babelama mu miti ya mwibala. 

9  Lelo Yawe Lesa epakwita umwaume ati, “Bushe uli kwi?” 

10  Umwaume ayasuka ati, “Nacumfwa uko uleenda mwibala, elyo nakwata umwenso, ico ndi ubwamba, epakubelama.” 

11  Elyo Yawe Lesa amwipusha ati, “Nga nani akwebele ati uli ubwamba? Bushe naulya icitwalo ca muti ico nakuleseshe ukulyako?” 

12  Umwaume ayasuka ati, “Umwanakashi wampeele ukuba nankwe kuno, eumpeele icitwalo ca muti, na ine nalya.” 

13  Elyo Yawe Lesa aipusha umwanakashi ati, “Nga ici ucitile cinshi?” Umwanakashi ayasuka ati, “Ni nsoka eimbepele, na ine elyo nalya.” Yawe Lesa alapisha insoka elyo apingula na bantu 

14  Elyo Yawe Lesa aebele insoka ati, “Pa mulandu wa ici cintu ucitile, Walapishiwa pa fitekwa fyonse na pa nama sha mpanga shonse. Wakulakulaikafye pefumo lyobe, kabili inshiku shonse isha bumi bobe, wakulalya ulukungu. 

15   Nkabika ukupatana pakati ka iwe no mwanakashi, kabili na pakati ka bufyashi bobe no bufyashi bwa mwanakashi. Akashonaula umutwe obe, elyo iwe ukamusuma ku citende cakwe.” 

16  Ku mwanakashi atile, “Nkakufushisha amacushi nganshi pakupaapa umwana. Ukalaumfwa ubukali pakupaapa abana. Ukalakabila umulume obe, elyo nao akalakuteeka.” 

17   Kuli Adamu atile, “Pantu wacumfwila umukashi obe, elyo walya na ku muti nakukonkomeshe ukuti, ‘Taufwile ukulyako,’ “Walapishiwa umushili pa mulandu wa iwe. Inshiku shonse isha bumi bobe wakulacula pakumona icakulya cakulafumamo. 

18  Umushili wakulamesha imyunga na bacilasa, kabili ukalalyafye ifilimwa fya mwibala. 

19  Kwilibe lya pa mpumi yobe eko ukalamwena icakulya, mpaka ukabwelele kwiloba apo eko wafumine. Pantu uli lukungu kabili ku lukungu kwine eko ukabwelela.” 

20  Adamu ainike umukashi wakwe ishina lya Efa, pantu e nyina wa bantu bonse. 

21  Yawe Lesa epakupangila Adamu na Efa ifyakufwala ifyampapa, elyo abafwika no kubafwika. Yawe Lesa atamfya Adamu na Efa mwibala 

22  Elyo Yawe Lesa asosele ati, “Umuntu ali kwati ni umo pali ifwe, kukwishiba ifisuma ne fibi. Kanshi tewakuleka ukuti akasabe ifitwalo ku muti upeela ubumi akalye kabili akabelele umumi.” 

23  Kanshi Yawe Lesa epakutamfya umuntu mwibala lya Edeni pakuti alelima umushili uo amufumisheko. 

24  Panuma yakutamfyamo umuntu, Yawe Lesa abika mwibala lya Edeni ku kabanga bakerubi elyo no lupanga ulwalebilima umulilo, ulwaleyafye konse konse pakulesha umuntu ukuya ku muti wabumi.

