1  Ishiwi lyakwa Yawe lyaishile kuli ine aliti, 

2  “We mwana wa muntu, iwe waikala na bantu abasangu. Amenso balikwata, nomba tabamona nakalya. Amatwi balikwata, nomba tabomfwa nakalya, pantu basangu ba bantu. 

3  “Kanshi iwe we mwana wa muntu, ale nomba kaka ifipe fyobe, ucite kwati uli mbutushi, elyo wime mu nshita ya kasuba. Uleke bonsefye bakumone uko uleima, bamone noko uleya. Nakalimo baleiluka no kwishiba nangu baba abasangu. 

4  Mu nshita ya kasuba ulongele ifipe fyobe pa bwelu, uficite kwati cifulukutu cilya cisenda bankole. Uleke bakumone ilyo uleima icungulo, wise ucite kwati uleya muli bunkole. 

5  Ilyo bakulatamba, utule icipunda mu cibumba ca ŋanda yobe, wimye icipe cobe, ucifumishe pa cipunda pene, no kufuma epo ufumine. 

6  Uleke bamoneko uko wakulaitwika icipe pa kubeya, wise ufume ilyo pafiita, ufimbe na pa menso, epakuti wiisa mona uko wakulaya. Pantu ndekulenga ukuba icilangililo ku ba ŋanda yakwa Israeli.” 

7  Kanshi na ine epakucita ifyo Yawe ankonkomeshe. Ilyo line nalonga ifipe fyandi mu nshita ya kasuba, naficita kwati cifulukutu icakuya naco muli bunkole. Elyo icungulo cilya pafiita natula icipunda mu cibumba ku minwe yandi, nafumya ne cipe, naitwika na pa kubeya, elyo ninshi no kumona abantu balemonako. 

8  Mu nshita ya lucelo kabili ishiwi lyakwa Yawe lyaishile kuli ine aliti, 

9  “We mwana wa muntu, bushe aba ŋanda yakwa Israeli abasangu tabakwipwishe ifyo iwe walecita? 

10  Eico iwe ubebe ifyo ine ne Mfumu Yawe nkwebele. Aya mashiwi ayakusoka cilolo uwateeka Yerusalemu, kabili eyakusoka na ba ŋanda yakwa Israeli bonse abaikalamo. 

11  Ubebe ukuti ico cintu iwe ucitile e cishibilo icakubalanga icikabaponena, bakasendwa bunkole, bakabatamfisha na mu fyalo fimbi nge mbutushi. 

12  Cilolo wa mfumu uubateeka akasenda icipe cakwe pa kubeya pa nshita kufiitile, pakufyuka akafumina pa cipunda ico bakatula mu cibumba. Akafimba na pa menso pakukanamona icalo uko akalaya. 

13  Nomba uyo cilolo, ine nkamuteye isumbu lyandi, no kwikatwa emo akekatwa. Elyo nkamutwala ku musumba wa Babiloni mu calo ca bena Kaludea eko akaya fwila ukwabula ukumona uyo musumba. 

14  Bashicilye bakwe, na bamupandako amano, na bamulinda, bonse nkabasalanganishisha monse monse, elyo nabo nkalabasapika pakufwaya ukubepaya. 

15  “Ilyo nkabasalanganishisha mu bantu ba mishobo imbi, na mu fyalo fimbi, lyena elyo bakashininkisha ukuti kanshi ine nine Yawe. 

16  Kwena nkaleka bamo bamo bakapusukeko ku nkondo, ku cipowe na ku cikuko, epakuti umo mwine mu mishobo ya bantu umo bakekala, uleke bakashininkishe ububi bwa fintu ifyabunani ifyo bacita, kabili epakuti bakeshibe nokuti kanshi ine nine Yawe.” Ukusokona kwakwa Esekieli e cishibilo 

17  Kabili ishiwi lyakwa Yawe lyaishile kuli ine aliti, 

18  “We mwana wa muntu, ulesokona pa nshita ulelya, kabili ulekanka ku mwenso pa nshita ulenwa amenshi. 

19  Webe na bantu bonse mu calo ukuti Imfumu Yawe alesosa aya mashiwi ku bena Yerusalemu, na ku bacili baleikala mu calo ca Israeli. Bebe auti, ‘Mukalasokona pa nshita mukalalya, kabili mukalakanka ku mwenso pa nshita mukalanwa amenshi. Mu calo cenu tamwakashale akantu nangu kamo pa mulandu wa buluku bwa imwe bonse abaikalamo. 

20  Imisumba umwaisula abantu paa ikonaulwa, ne calo cikasanguka amatololo. Elyo mukashininkisha ukuti kanshi ine nine Yawe.’” Insoselo shimo ishabufi 

21  Ishiwi lyakwa Yawe lyaishile kuli ine aliti, 

22  “We mwana wa muntu, bushe cinshi ico aba ŋanda yakwa Israeli balandila libili libili ili ipinda palwa calo cabo ilyakutila, ‘Inshita ilepwafye, nokuti fimoneke ifyasobelwa, nakalya.’ 

23  Kanshi nomba iwe ubebe auti, ‘Ifi efyasosa Imfumu Yawe aiti, “Ili ipinda talyakatale alilandwa nakabili mu bena Israeli.”’ Ubebe auti, ‘Inshita naifikila, ne fyasobelwa fyonse balaswa bafishininkishe.’ 

24  “Kuba ŋanda yakwa Israeli takwakaleba nakabili ifimonwa fyabufi, nangufye ifyakusesema ififwile ukufulunganya abantu, 

25  pantu ine ne Mfumu Yawe nine wine nkalalanda nabo, nefyo nkalabeba fikalacitika. Tacakapose na nshita iyoo. Imwe mwe basangu ba bantu, pa nshita ino ine imwe mucilipo, ine nkacita ifyo napanga ukucita. Nine ne mfumu Yawe nalanda.” 

26  Kabili ishiwi lyakwa Yawe lyaishile kuli ine aliti, 

27  “We mwana wa muntu, aba ŋanda yakwa Israeli balelanda abati, ‘Ifimonwa fyonse na mashiwi ayo iwe usesema, ni palwa fintu ifikabako kuntanshi.’ 

28  Kanshi iwe ubebe ukuti ine ne Yawe ndetila nati, ‘Tapali amashiwi yandi ayali nokukokola, pantu fyonse fikacitika. Nine ne Mfumu Yawe nalanda.’”

