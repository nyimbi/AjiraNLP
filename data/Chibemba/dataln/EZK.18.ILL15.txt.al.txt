1  Ishiwi lyakwa Yawe lyaishile kuli ine aliti, 

2  “Bushe lyalola mwi ili pinda ilyo abantu basosa mu calo ca Israeli? Basosa abati, “‘Bashifwe ebalile ifipompo fya myangashi, nomba fwe bana kufyalwa nifwe ameno yawa ingwishi.’” 

3  Ifi efyasosa Imfumu Yawe ati, “Mu cine cine napalifye ine ne Mumi ndetila, ili pinda tamwakalibwekeshepo ukulalilanda nakabili mu Israeli. 

4  Pantu umweo wa fintu fyonse mweo wandi, umweo wa mufyashi nangufye uwakwa mwane, yonsefye yandi. Umuntu uubifya, ala eukafwa. 

5  “Nga cakuti kuliko umuntu uwakaele, uucita ifyalungama kabili umufumacumi, 

6  uushipepako utulubi twa ba ŋanda yakwa Israeli pa mpili elyo talyako na malambo ayo balekela imfuba sha mu mpili. Takowesha bamukabene, tasendama na mwanakashi uuli kumpepo. 

7  Tacenjelela muntu, nangufye ukumwibila icintu iyoo. Alabwesesha uwa nkongole icikatila mulandu, alapeelako abali ne nsala icakulya, no kufwikako abali ubwamba. 

8  Tapokelapo nsonsela pa ndalama isho akongwesha. Alakaana ukucita ifyabipa, alapingwila na bantu bwino bwino ilyo kuba ifikansa. 

9  Alanakila ifipope fyandi, no kukonka bwino bwino amafunde yandi. Umuntu wa uyu musango, e muntu wine umololoke, kabili eukekala umumi. Efyasosa Imfumu Yawe. 

10  “Pambi kuti muntu uyu alikwatapo mwane umwaume uwamisoka, uwipaya na bantu, uucita ifintu ifyo wishi ashatala acitapo. 

11  Pambi mwane kuti ena alalyako amalambo ayo balekela mu ncende isho bapepelamo mu mpili, alakowesha na bamukabene. 

12  Alatitikisha abalanda, aleba no kwiba, alakaana ukubwesesha uwa nkongole icikatila mulandu, alapepa utulubi no kucita ifyabunani. 

13  Alapokelapo insonsela pa ndalama isho alekongwesha. Bushe umuntu wa uyu musango kuti aikala umumi? Awe iyoo, tekuti ekale umumi. Kuti afwa pa mulandu wakucita ifi fintu fyonse ifishaibipila. Kabili mwine winefye ewingailetelela imfwa, no mulopa wakwe ukaba pa mutwe wakwe. 

14  “Nomba uyu muntu nao nga alikwata umwana umwaume, ena alakaana ukulakonkelela mukucita ifyabubifi ifyalecita wishi, 

15  kabili alakaana ukulapepako utulubi twa ba ŋanda yakwa Israeli, alakaana no kulalyako amalambo ayo balekela mu ncende isho bapepelamo mu mpili, alakaana no kukowesha bamukabene, 

16  alakaana ukulacusha umuntu nangufye ukulaibila umo. Alabwesesha uwa nkongole icikatila mulandu, alapeelako abali ne nsala icakulya, no kwafwilishako abasapula. 

17  Alakaana ukulacita ifyabipa, alakaana ukulapokelapo insonsela pa ndalama isho alekongwesha, alanakila ifipope fyandi, no kulakonka amafunde yandi. Umwana wa uyu musango teti afwile pa bubi bwakwa wishi iyoo, ena mu cishinkafye akekala umumi. 

18  Wishi umwine eukafwila pa bubifi bwakwe, pantu eucenjelela bambi, eubebila, no kulacita ifyabipa ku bantu banankwe. 

19  “Lelo imwe mulepusha amuti, ‘Nga cinshi ico mwane ashingakandilwa palwa kubifya kwakwa wishi?’ Nico mwane alacita ifyalungama kabili ifisuma. Kabili ena alakonka bwino bwinofye ifipope fyandi fyonse, kanshi e mulandu wine ena akekalila umumi. 

20  Uukafwa, ala muntu uubifya. Umwana tali nakukandilwa pa kubifya kwakwa wishi iyoo, nangu wishi tali nakukandilwa pa kubifya kwakwa mwane. Umuntu mulungami akalambwilwapo pa kuwamya kwakwe, no muntu mubi nao akakandilwapo pa kubifya kwakwe umwine. 

21  “Nomba, umuntu mubi nga aleka ukubifya, alakonka na mafunde yandi yonse, alacita ifyalungama kabili ifisuma, umuntu wa uyu musango takafwe iyo, akalaikala umumi. 

22  Akabelelwa uluse pa fibi fyakwe fyonse, akalaikala umumi pa mulandu wa bulungami bwakwe, takafwe iyo. 

23  Ine ne Mfumu Yawe ndeipusha nati, ‘Bushe imwe mutila ine ne Lesa ndasansamuka pakumona umuntu mubi uko alefwa, atini?’ Ala teifyo, ine natemwishapo ukumona uko umuntu mubi alapila, no kwikala umumi. 

24  “Nomba umuntu mulungami nga aleka ukuwamya, atampafye ukulabifya, alacita ne fintu ifyabipisha ificitako abantu ababifi, bushe uyu muntu kuti alaikala umumi? Awe iyoo. Ne fisuma fyonse ifyo engacita, teti bebukishepo nelyo cimo. Pa mulandu wakukanaba uwacishinka kabili pa mulandu wa fyabubifi ifyo acita, lyena akafwa. 

25  “Nomba imwe mulasosa amuti, ‘Ifyacita Yawe awe tafyalungama.’ Umfweni kuno, imwe mwe ba ŋanda yakwa Israeli. Kanshi imwe mutila umusango ine ncitilamo ifintu tawalungama batini? Bushe temisango yenu eishalungama? 

26  Nga cakuti umololoke aleka ukuwamya alacita ifyabubifi, ala ninshi ni pa bubifi bwakwe epo akafwila pantu nacita ububifi. 

27  Umuntu mubi nga aleka ukubifya, alacita ifyalungama kabili ifisuma, ninshi uyu muntu napususha ubumi bwakwe. 

28  Pantu ninshi namona ububi bwa fintu ifyo alecita, kanshi nao epakufileka. Uyu muntu akekala umumi, takafwe iyoo. 

29  Lelo imwe mwe ba ŋanda yakwa Israeli muletila, ‘Ifyo Yawe acita, awe tafyalungama iyoo.’ Bushe kwena ifyo ine ncita tafyalungama batini? Ala misangofye yenu eishalungama. 

30  “Kanshi ecalenga mwe ba ŋanda yakwa Israeli ndemwebelapo, ukuti ine ne Mfumu Yawe nkamupingula bonse umo umo ukulingana nefyo mucita. Eico lapileni no kutaluka ku fibi fyonse ifyo mucita, lyena ninshi ifyabubifi fyenu tafyakamuletelele. 

31  Lekeni ifibi fyonse ifyakale. Aluleni amano yenu ne mitima yenu. Ngeco mwalafwaila ukufwa cinshi, imwe mwe ba ŋanda yakwa Israeli? 

32  Ine ne Mfumu Yawe ndemweba nati, nshisekela mu mfwa ya muntu nelyo umo. Kanshi imwe lekeni ukubifya. Lapileni mube abomi.”

