1  Amashiwi ayasobelwe palwa mukonko wa Cimonwa ni aya. Nga kanshi cinshi cilecitika? Mulandu nshi abena musumba bonse baninine pa mitenge ya mayanda? 

2  Mu musumba onse muli akabolokoto, muli icongo ne cimpungili. Abantu bobe abaume abafwile te mu nkondo bafwilile, kabili tabalwileko iyoo. 

3  Intungulushi shobe shalifulumwike shonse pamo, shalikatwa, shintu ishishaposelepo mufwi nelyo umo. Bonse mwe basangilwe mwaliketwe, nangu mwabutwike abalwani bacili ukutali. 

4  Awe ndekeni ne mwine mwilandolesha, lekenifye ndile. Mwilaesha kuntalalika iyoo, pantu abantu bandi nabonaulwa. 

5  Imfumu Yawe umwine wa fita alipekanya ubushiku ubwacimpungili, ubwacimfulunganya ne cimfundawila mu mukonko wa cimonwa, ubushiku bwakubongolola amalinga, kabili ubwa nkuuta ishakukuuta mutuule mu lupili. 

6  Abashilika ba mu calo ca Elamu beshile pali bakabalwe nabasenda amata ne mifwi, abashilika ba mu calo ca Kiri nabo beshile nabafwalila inkwela shabo. 

7  Mu ncende shenu ishawamisha isha mwishika emwiswile amaceleta, na bashilika abendela pali bakabalwe ebeminine pa mpongolo sha musumba wa Yerusalemu. 

8  Kanshi amalinga ayakupokolwelako Yuda yalibongolweke. Ilyo ico cintu camoneke, elyo imwe mwaloleshe ku fyanso ifyaba mu ŋanda iyaitilwe “Isano lya Mutengo” umo mwafisungila. 

9  Mwalimwene umo amalinga ya Yerusalemu yabongolweke, mwasunga na menshi mu cishiba ca mwisamba. 

10  Mwapenda amayanda yonse aya mu Yerusalemu, mwatobapo na yamo pakuti mukwatepo amabwe ayakukuulila cipya cipya amalinga ya musumba. 

11  Mwaimba icishima lwa mukati ka malinga umwakuti muleikala amenshi ayaletula mu cishiba cakale. Lelo icakuti mupose amano kuli Lesa uwapekanya ifi fyonse ukutula na ku kale, no kulenga ukuti fibepo, awe cena nakalya. 

12  Eico muli ubo bushiku Imfumu Yawe umwine wa fita alimwitile imwe pakuti mulelila, muleloosha, mubeye ne nkuso, no kufwala insalu shabulanda. 

13   Lelo imwe mwaikalilefye ukulasekasekafye no kulasamwa. Mwaipaya impaanga ne ŋombe ishakuti mulye, mwalanwa no mwangashi. Mwalasosa amuti, “Natuipakishe no kunwa tunwe, pantu mailo ninshi twafwa.” 

14  Yawe umwine wa fita asuka anjeba ati, “Aba bantu ukushinta napo bakafumina pano calo, awe ine nshakababelele luse pali ubu bubifi. Yawe umwine wa fita nasosa.” Yawe asoka Shebina cilolo wa kwisano 

15  Imfumu Yawe umwine wa fita alinjebele ine ukuya kuli Shebina kangalila, mushika wa kwisano, no kuya mweba ukuti, 

16  “Bushe iwe uitunga ukuba cinshi? Ni nsambu nshi iwe wakwata ishakuti uleibashila inindi mu cilibwe ca mu kapili, no kuimbila apakulala mu cilibwe icasumbuka? 

17  Imilimo iyo iwe ubomba, kwena intu yacindama, lelo Yawe ali nokukwikata no kukusukusa kumbi kumbifye, we muntu uwabulamba. 

18  “Akakubulunganika nga kafunda, no kukufwintila mu calo icapabuka. Uko kwine eko ukafwila. Ekukashala na maceleta ayo iwe ucankilwa. Iwe nausebanya ne sano lyakwa sokulu. 

19  Yawe akakufumya pa mulimo obe, ali nokukutelemuna pa cambaso apo iwe watongama.” 

20  Yawe umwine epakweba Shebina ati, “Ifyo fintu nga fyacitika, elyo ine nkatuma umuntu umo uwakuya buula umubomfi wandi Eliakimu mwana Hilikiya. 

21  Eo ine nkesa fwika umwingila obe uwabucilolo, eo nkesa fwika no mushipi obe, no kumupeela amaka yonse ayabucilolo ayo iwe wakwata. Ena akalalela abena Yerusalemu na bena Yuda kwati ni shibo. 

22  Ine nkapeela kuli Eliakimu imfungulo sha ŋanda yabuteeko iyakwa Davidi. Akalati nga aisulamo, ninshi takuli umbi uwakwisalamo. Conse nga aisalamo, ninshi takuli umbi uwakwisulamo. 

23  Ine nkamukosha ndii ngo lusunga, akaba uwacindama eo ulupwa lwakwe lukalamwenamo ubucindami. 

24  Ubucindami bonse ubwa pa lupwa bukabikwa pali ena, ne finshikulula fyonse eo fikalalolekeshako. Bakalapeleela nge nongo nangu inweno isho bakobeka ku lusunga. 

25  Ilyo cikaba ifyo, ulusunga nangu lukapampaminwa ndii, awe lukanenuka no kupona. Ne fipe fyonse ifikalashinindako nafyo ninshi emyonaikile.” Yawe umwine wa fita nasosa.

