1  Amashiwi yakwa Lemueli imfumu ya bena Masa, ayo nyina alemucenjeshako. 

2  “We mwana wandi, we mwana wa mwifumo lyandi, weo nashukilafye ilyo nalaile ifilayo. 

3  Iwe wilaesha konaula amaka yobe ku banakashi, ala abanakashi balonaula ishamfumu. 

4  “Tecakwesha, we Lamueli, ala tacalinga bashamfumu ukulanwa umwangashi, nangu intungulushi ukutemwisha ukunwa ifikola umuntu. 

5  Epali bakolwa, kabili balaba ifyakonkomeshiwa mu fipope, balasuula na ku nsambu sha bantu, babatitikisha. 

6  Peeleni ubwalwa ku bantu abalefwa, umwangashi ku bali mu macushi. 

7  Bena leka ebo balenwa, pakuti balelabako ku bulanda bwabo, no kukanaibukisha kabili amacushi yabo. 

8  “Iwe ulelandila abantu abashingailandila abene. Ulelwila insambu sha bantu bonse abashakwata bakubafwako. 

9  Ulebasoselako, kabili ulepingula imilandu no mulinganya, shicingilila insambu sha bapina na babusu.” Umukashi wine wine 

10  Yangu ifyo cawama ukushukila umwanakashi wine wine pa ŋanda! Pantu ena acindamishapo ukucila utumabwe twa rubi. 

11  Wiba wakwe amucetekela nganshi, kabili takabulwe icintu cisuma. 

12  Apo wiba aikalila pano calo, amuletelafye ifintu ifisuma te fibi iyoo. 

13  Ena afwaya fwaya ubushishi bwa masako ya mpaanga, no bushishi ubwatelela, no kupeka peka ku mulimo wakupikula, 

14  Ena alafumya icakulya ukutali no kucileta pa ŋanda, nga filya amato ya bashimakwebo yacita. 

15  Ena abuka bushikushiku, pakuti apekanishishe ulupwa lwakwe icakulya, na pakuti apeele ababomfi bakwe abakashana ifyakaniko fyabo. 

16  Ena kutala aceceta ibala elyo alishita, kabili mu bukumu buntu asanga alimishamo ne myangashi. 

17  Ena aba uwaswangana ku milimo, alikosa no kucenjela mukubomba. 

18  Ena alamwenamo mu milimo yonse intu abomba, kabili icisaniko cakwe caka bushiku bonse. 

19  Ena ku minwe apikula ubushishi, no kuipikwila insalu shakwe umwine. 

20  Ena alafwilisha abapina, no kupeelako ababusu. 

21  Ena tatiina nangu kube impepo shani, pantu bonsefye mumwakwe balikwata ifyakufwala ifyakaba. 

22  Ena alapikula ifyakufimbana, alafwala ne nsalu ishatelela ne shakashikila. 

23  Wiba wakwe alicindikwa mu mpongolo, ilyo ekala pamo na bakalamba ba calo. 

24  Ena alapikula insalu ishatelela ne mishipi, no kulashitisha kuli bashimakwebo. 

25  Ena alikwata amaka na bantu bonse balamucindika, kabili ena akaba ne nsansa na mu nshiku sha kuntanshi. 

26  Ne lintu alanda, awe alandafye ifyamano fyeka fyeka, ne milandile yakwe yamutembo. 

27  Alapikintika lyonse ku milimo ya ba pa ŋanda, kabili talya umukate wa bunaŋani. 

28  Ena abana bakwe balamucankilwa, na wiba nao alamulumbanya. 

29  Alasosa ati, “Abanakashi abaupwa bena bengi, ee basuma mufyo bacita, nomba iwe mayo walipulapo pali bonse.” 

30  Ala ukuba uwayemba kutumpika umuntu, ukuba imbeka nako kulapwa bwangu, nomba umwanakashi uwakwatila Yawe akatiina ena ewalingafye ukulumbanya. 

31  Eya, mulemulumbanyafye pa fintu acita. Ena alilinga ukuti abakankala bonse balemucindika pa milimo yakwe pa mpongolo sha musumba.

