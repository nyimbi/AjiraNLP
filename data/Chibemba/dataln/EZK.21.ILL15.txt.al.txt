1  Ishiwi lyakwa Yawe lyaishile kuli ine aliti, 

2  “Iwe we mwana wa muntu, ale pilibuka, losha amenso ku Yerusalemu. Shobola incende isho abantu bapepelapo. Elyo sesemena icalo ca Israeli. 

3  Kabili landa ku calo ici utile, ‘Ifi efyasosa Yawe ati, ine nimufulilwa. Nkasomona ulupanga lwandi mu citubo no kwipaya bonse, abololoke na babifi bene kumo. 

4  Nkalaipaya abololoke na babifi bonse pamo, eico ulupanga lwandi lukasomoka mu citubo no kwipaya bonse ukufuma ku kapinda ka ku kuso na ka ku kulyo. 

5  Epakuti abantu bonse bakashininkishe ukuti ine ne Yawe nine nsomwene ulupanga lwandi mu citubo, kabili talwakatale alubwelelamo iyoo.’ 

6  “Kanshi we mwana wa muntu, akukoloma icikolomo pa menso yabo, ube no mutima uwalanguluka no bulanda ubukalamba nganshi. 

7  Nga bakwipusha umulandu ulekolomena, ubasuke auti, ‘Mulandu wa lyashi ilileisa.’ Imitima yabo ikalakubauka ku mwenso uukabekata, na maboko yabo yakatompoka. Amano yabo yakapela, mu makufi yabo mukapomponteka. Ala cili mukwisa, mpakafye cikafikilishiwe.” Efyasosa Imfumu Yawe. 

8  Ishiwi lyakwa Yawe lyaishile kuli ine aliti, 

9  “We mwana wa muntu, sesema amashiwi yandi. Eba abantu ukuti ine ne Yawe ndetila nati, “‘Ala ulupanga ulo, ala ulupanga nalunonwa no kuwamishiwa. 

10  Nalunonwa pakuti luleipaya, naluwamishiwa pakuti lulepita ngo mwele wa nkuba. “‘Bushe kuti twasekelela shani mu nkonto ya mwana wandi? Pantu ulupanga lwalisuula icimuti ca uyu musango. 

11  “‘Ulupanga nalupeelwa ukuwamishiwa, pakuti lufumbatwe bwino. Nalunonwa kabili naluwamishiwa, pakuti iminwe yakwa kakomaula ilufumbate. 

12  Kuuta inkuuta, kabili ikatishafye umusowa, iwe we mwana wa muntu, pantu ulu lupanga, ala lwakwipailako abantu bandi, na bana ba mfumu bonse aba bena Israeli. Aba bonse balafwila pamo pene na bantu bandi ku lupanga. Kanshi akuyumaulafye ulupi petanta lyobe ku bulanda 

13  Ukweshiwa kukesa mu cinefye, kabili nga mwakonkanya ukukana alula imisango yenu, bushe ifi fyonse tafyakamuponene?’ Efyasosa Imfumu Yawe. 

14  “Kanshi nomba we mwana wa muntu, sesema. Kumpa ku minwe, uleke ulupanga lukome imiku ibili nangu itatu. Lupanga lwakwipailako, ulupanga lwakwipailako icine cine. Lwakulatula monse monse pakwisa. 

15  Epakuti imitima yabo ilekubauka ku mwenso, na balefwa babe abengi. Na pa mpongolo shonse isha musumba, ine ninteyapo ulupanga ulwakulapita ngo mwele wa nkuba ulwakulalolelafye ukwipaya. 

16  We lupanga ulwanonwa ulekoma uku noku, ku kulyo na ku kuso. Komena konsefye uko ulepilibukila. 

17  Na ine nomba nalaomba amapi, no bukali bwandi bwalapwa. Nine Yawe nalanda.” Ulupanga lwa mfumu ya ku Babiloni 

18  Ishiwi lyakwa Yawe lyaishile kuli ine aliti, 

19  “We mwana wa muntu, kashile inshila shibili umo ulupanga lwa mfumu ya ku Babiloni luli nokwisa pita no lupanga lwaiko. Isho nshila shonse shibili shili nokutampila mu calo cimo cinefye. Ubikepo ne cishibilo pa mampatu ya nshila. 

20  Ushile icakulanga ulupanga inshila iyakuya lwisha ku Raba wa bena Amoni na imbi iyakuya lwisha icalo cakwa Yuda no musumba we linga uwa Yerusalemu. 

21  Pantu imfumu ya ku Babiloni ikeminina pa mampatu ya musebo apakumanina imisebo ibili kukufwaya ulubuko. Ikapendula ku mifwi, epakuti ishibe inshila iyakukonka. Ikepusha utulubi, ikalengula ne libu lya nama iyo baipaile utulubi. 

22  Ala nomba imfumu yaikata ku kulyo umufwi uusontele ku Yerusalemu. Yalaya kukwimikako ifyakututawilako ilinga, yalaita ifita fyaiko pakuti fitampe inkondo. Yalaya imika ifyakututawilako impongolo, ne fyakututawilako ifibumbili, ne fyakwimbilako icilindi icashika pakutebelela umusumba. 

23  Kuli bena cikamoneka kwati te cishinka pa mulandu wa cumfwano ico bacita. Nomba akabebukisha pa bubi bwabo no kubasenda bunkole. 

24  Ifyo ine ne Mfumu Yawe ndemweba imwe nifi ukuti bumpulamafunde bwenu nabwishibikwa. Bonse nabeshiba ukuti imwe muli no mulandu. Mulalanga ububi bwenu mu fintufye fyonse ifyo imwe mucita. Namukwata umulandu, na ine kanshi nalamuposa ku balwani benu. 

25  “Nobe we cilolo we kateeka wa calo ca Israeli, we mubi wa muntu we, nobe wine nomba ubushiku bwalafika ubwakukukanda umupwilapo. 

26  Efyasosa Imfumu Yawe, ale fuula icisote cobe icabufumu. Iyo nsalu upombele ku mutwe, ale ifuule. Nomba ifintu fyonse fyaaluka. Abalanda ebo nomba balaba bakateeka. Na bakateeka balaba abalanda. 

27  Owe we bonaushi. We bonaushi nobe. Umusumba nalaucita icibolya. Nomba mpaka akasuke akese uo nasala ukuti eo akese cibuula ngo mwine uwacishinka, kuli ena eo nkapeela.” Abena Amoni basokwa 

28   “We mwana wa muntu, sesema amashiwi yandi. Kafishe amashiwi ayo ine ne Mfumu Yawe ndeeba abena Amoni, abatukaula abena Israeli. Kabebe utile, “‘Ala ulupanga ulo lulefwaya ukwipaya, nalupekanishiwa ukwipailako, no kulabyata ngo mwele wa nkuba.’ 

29  Eba abena Amoni ukuti ifimonwa ifyo bamona, ala fyabufi, nokuti ifyo basobela, ala nafyo fine fyabufi. Abena Amoni bantu ababi, kabili ulupanga lwalafika pa mikoshi yabo, no bushiku bumo ubwalabeshilila ebwakukandilwapo umupwilapo. 

30  “Bwesesha ulupanga mu citubo caluko. Iwe nkakupingwila mu ncende ine umo wapangilwe, mu calo mwine umo wafyalilwe emo nkakupingwila. 

31  Ilyo nkakwimina ngo lubingu lwa mulilo, elyo iwe ukomfwa apapela icipyu candi. Nkakuposa na ku bantu ababa nge fiswango ku bukali, ku bantu abaishiba ukonaula. 

32  Iwe ukonaika ku mulilo nge nkuni. Umulopa obe ukasuumina mu calo cobe mwine, takwakamoneke nakabili uukalakwibukisha. Pantu nine ne Yawe nalanda.”

