1  Yawe mukulu kabili ewalinga ukulumbanya, mu musumba wakwa Lesa wesu, pa lupili lwakwe ulwamushilo. 

2   Ulupili lwaba ulwayemba mu kusansama kwaluko, luleta insansa pesonde lyonse. Ngo kulepesha kwa lupili lwa Safoni efyaba ulupili lwa Sioni, umusumba wa mfumu nkalamba. 

3  Lesa nailanga mukati ka musumba wakwe, ukuti eo abantu bakwe balebutukilako. 

4  Ilintu ishamfumu shaishile mukwampana pamo, shalongene no kwisa ku musumba. 

5  Cilyafye bamona, batulumuka, baikatwa umwenso no kubutuka. 

6  Shaiketwe umwenso no kutendeka ukushikitika, pamo ngo mwanakashi uuli pakupapa. 

7  Wabonaula kwati mato ya ku Tashishi ayaleonaulwa ku cimwela ca ku kabanga. 

8  Ifi fintu twalifyumfwa nomba twaimwena, mu musumba wakwa Yawe umwine wa fita, mu musumba wakwa Lesa wesu, umusumba uo Lesa akosesha pe na pe. (Selah) 

9  Ni mwi Tempele lyobe we Lesa emo tutontonkanya, pa mulandu wa kutemwa kobe ukushifilwa. 

10  Pamo nge fyaba ishina lyobe we Lesa, ululumbi lobe lwalikumana na ku mpela ye sonde lyonse. Ukuboko kobe ukwa ku kulyo kwaisulamo ubulungami. 

11  Leka bantu ba mu Sioni baleanga, imipingwile yobe yaba iyabulungami, leka imishi ya mu Yuda ilecankwa. 

12  Shingulukeni umusumba wa Sioni, no kupenda impungu ishabamo. 

13  Mucecete amalinga yauko, muloleshe bwino ifikuulwa ifyabamo. Epakuti mukafilondolola bwino ifikuulwa ifyabamo, epakuti mukalefilondolola bwino na ku nkulo shikakonkapo, amuti, 

14  “Uyu Lesa e Lesa shifwe wa pe na pe, eukalatutungulula umuyayaya.”

