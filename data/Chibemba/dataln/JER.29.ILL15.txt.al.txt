1   Kasesema Yeremia epakulemba kalata ukufuma mu Yerusalemu iyakuya ku bakalamba abashelepo pali bankole, na kuli bashimapepo, na kuli bakasesema, na ku bantu bonse abo Nebukadinesa aikete mu Yerusalemu no kubasenda muli bunkole ku Babiloni. 

2  Alembele uyu kalata panuma ninshi imfumu Yekonia yalifuma mu Yerusalemu, pamo na nyina wa mfumu, kumo kwine na bamutungwi, ne ntungulushi sha mu calo ca Yuda ne sha mu Yerusalemu, na bantu abacenjela mu fyakubasabasa ne fyakufulafula. 

3  Abasendele iyi kalata bali ni Elasa mwana Shafani na Gamalia mwana Hilikiya, abo Sedekia imfumu ya ku Yuda atumine kuli Nebukadinesa uwali imfumu ya ku Babiloni. Ne fyali muli iyi kalata fyali nifi. 

4  Ifi efyo Yawe umwine wa fita Lesa wakwa Israeli alesosa kuli bonse abo asendele ukufuma mu Yerusalemu no kubatwala na ku Babiloni, alemweba ati, 

5  “Mulekuula amayanda ayakwikalamo. Mulelima na mabala, no kulalya ifyo mulelima. 

6  Muleupana no kulafyala abana abaume na banakashi. Salileni abana benu abaume abakashana abakuti baleupana nabo, fwaileni na bana benu abanakashi abaume abakubopa, pakuti nabo balefyala abana abaume na banakashi pakuti mulesanduluka, mwilacepelako iyoo, 

7  Kabili mulebombafye bwino imilimo iyakuwamya umusumba, uo ine namutwalako muli bunkole. Mulepepa kuli ine pakuti ine ndesenamina uyo musumba, pantu nga wakwata ishuko, nemwe bene ninshi e shuko lyenu.” 

8  Cacine ifi efyo Yawe umwine wa fita Lesa wakwa Israeli asosa ati, “Mwileka bakasesema na bakabuka abali pakati kenu ukulamubepa. Mwilaumfwa na ku filoto ifyo balota. 

9  Bena bamwebafye ifyabufi ilyo basosa ukuti nine mbatumine. Ala ine nshabatuma nakalya.” Ifi efyasosa Yawe. 

10   Ifi efyasosa Yawe ati, “Ilyo imyaka amakumi cine lubali (

70  ) ikapwa iyo napimina Babiloni, elintu ine nkamuposako amano, kabili elintu ine nkafikilisha ne cilayo candi icakumubwesesha kuno mwenu. 

11  Pantu ine nalishiba amapange namukwatila ukumucitila.” Efyasosa Yawe. “Nakwata amapange yakumuletela ishuko teyabubi, lelo mapange yakumupeela isubilo ne shuko kuntanshi. 

12  Lyena mukalankuuta. Mukalaisa mukulampepa, na ine nkalamumfwa. 

13  Mukamfwaya, no kunsanga mukansanga, nga mwamfwaya ne mitima yenu yonse. 

14  Imwe mukansanga, na ine nkamubwesha muli cino calo cenu. Ine nkamufumya mu fyalo fyonse, na mu ncende shonsefye umo namusalanganishisha, nkamulonganika, nkamubwesesha na muli cino calo umo nalekele bamwikate no kumusenda muli bunkole.” Ifi efyasosa Yawe. 

15  Imwe mwe bantu mulalanda ukuti uko kwine ku Babiloni mwalikwatako bakasesema abo Yawe amupeela. 

16  Ifi efyo Yawe asosa palwa mfumu iyapyana pa cipuna cakwa Davidi, na palwa bantu abekala muli uno musumba, emukuti bamunyinenwe abashasendelweko muli bunkole nga imwe. 

17  Cacine ifi efyasosa Yawe umwine wa fita ati, “Ine nkababushisha inkondo, nkabaponesha icipowe no kubaletela icikuko, nkabasangulafye nga makunyu ayabola, ayo umuntu ashingalya nakalya. 

18  Nkabemisha inkondo ne cipowe ne cikuko, kabili nkabalenga ukuba icakupapa ku fyalo fyonse ifya pano isonde, bakaba abatipwa, abakutiinya, abawelwa, kabili abasebana mukati ka mishobo yonse umo nkabasalanganisha. 

19  Neci ni pa mulandu wakuti balikaana ukulakonka amashiwi yandi ayo ine nabikapofye ukulabeba,” efyasosa Yawe, “ayo mbatumina ukupitila mu babomfi bandi bakasesema.” Efyasosa Yawe. 

20  Kanshi umfweni amashiwi yakwa Yawe imwe bonse mwe bankole mwebo nalekele bamwikate ukufuma mu Yerusalemu, no kumusenda ku Babiloni, 

21  Ifi efyasosa Yawe umwine wa fita, Lesa wakwa Israeli, pali Ahabu mwana Kolaya, na pali Sedekia mwana Maaseya, abasesema ifyabufi mwishina lyakwa Yawe. Alesosa ati, “Nkabaposa kuli Nebukadinesa imfumu ya ku Babiloni, nao Nebukadinesa akabepaila pa menso yenu. 

22  Elyo abantu abo baikata mu Yerusalemu no kubasenda muli bunkole ku Babiloni, ilyo bakalatipwilapo umo, bena bakalatilafye, ‘Yawe iwe nakulimune nga filya fine alimwine Sedekia na Ahabu, abo imfumu ya ku Babiloni yaocele mu mulilo.’ 

23  Pa mulandu wakuti balicita ifyamusebanya mu Israeli, ukucita ubupulumushi na bakashi ba bena mupalamano, no kulabomfya ishina lyandi ukulanda amashiwi ayo nshabakonkomeshe. Nomba nalishiba, kabili nine kambone, efyasosa Yawe.” Kalata wakwa Shemaia 

24  Eba Shemaia umwina Nelamu amashiwi aya. 

25  Ifi efyasosa Yawe umwine wa fita Lesa wakwa Israeli aleti, “Iwe Shemaia waitendekefye ukutuma kalata ku bena Yerusalemu bonse, na kuli shimapepo Sefania mwana Maaseya, na kuli bashimapepo bambi bonse, umo walembele auti, 

26  ‘Yawe niwe Sefania abika pali bushimapepo, Yehoiyada ena alimusha, nomba niwe mubomfi mukalamba mu ŋanda yakwa Yawe. Kanshi iwe waba no mulimo uwakumona ukuti ishilu lyonse ilileicita nga kasesema, iwe ulelikaka iminyololo, no kulibika mwikoli lya cela. 

27  Nga nomba cinshi ico iwe usha cilimina uyo Yeremia umwina Anatoti, uusesemena abantu kwati ni kasesema? 

28  Yeremia alilembela ifwe fwe bali ku Babiloni ukuti tukakokolako nganshi muli bunkole, eico tuli nokulakuula amayanda ayakwikalamo, no kulalima amabala, no kulalya ifyo tulelimako.’” 

29  Shimapepo Sefania nao epakubelengelako kasesema Yeremia uyu wine kalata. 

30  Elyo ishiwi lyakwa Yawe lyaishile kuli Yeremia 

31  ukutuma amashiwi kuli bankole bonse abali ku Babiloni, no kubebako amashiwi ayo Yawe umwine alandile pali Shemaia umwina Nelamu ayakutila, “Pantu Shemaia alemweba imwe amashiwi kwati ni kasesema nelyo tene namutuma nakalya, kabili ena nalenga nokuti imwe musuminefye ifyabufi, 

32  eico ine ne Lesa ndetila, ala Shemaia nkamukanda, na bamwane bene nkabakandila kumo. Ena takashalepo no mwana nelyo umo uukasangwako kukushuukila ifisuma ifyo ine nkapeela abantu bandi, pantu ewasongelekanya abantu pakuti bansangukile.” Ifi efyasosa Yawe.

