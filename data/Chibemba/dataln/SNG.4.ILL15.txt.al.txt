1  Ala uli musuma we mutemwikwa wandi! Kwena uli musuma icine cine! Amenso yobe yamoneka nge nkunda mu citambala ico ufimbile ku menso. Umushishi obe nao tepakutelela, kwati mukuni wa mbushi ishiletentemuka ulupili lwa Gileadi. 

2  Ameno yobe nao yabuuta tuutu ngo mukuni wa mpaanga ishikota, ishafuma kukushibeya no kusambwa bwino. Yonsefye yalikumanina, yabili yabili nga bampundu, tapaba nelyo limo ilyabulilapo iyoo. 

3  Imilomo yobe yaba iyakashika bwino kwati kasalu akakashika cee, akanwa kobe nako tepakuyemba. Insensematwi shobe nasho shalilingana bwino, kwati fipandwa fya mateke mu citambala cobe icakufimbana ku menso. 

4  Akamukoshi kobe kapololoka ngo lupungu lwakwa Davidi, ulwakuulwa bwino ukuba i≈ãanda yamaka iyakuipokolwelamo, ulo impalume ikana limo (

1  ,

5  Amabele yobe nayo yaba ngo twana tubili, yaba nga tumpundu tubili utwa nsebula utulelya mu maluba ya mu manika. 

6  Ine nalaya ikala pa lupili lwa cena ca muri ne ca cinyamuti ca fulankinisenshi, ukushintafye napo umwela wa ku macaca uleimina, ukushintafye napo ukufiita kwa bushiku ne finshingwa fileongolokela. 

7  We mutemwikwa wandi, ala wayembafye onse, tawakwatapo kalema nelyo kamo nakalya. 

8  Fumamo mu Lebanoni, tuleya iwe we nabwinga wandi, shifumamo mu calo ca Lebanoni tuleya. Tutentemuke tufume pa mulu wa lupili lwa Amana, tufume pa mulu wa mpili sha Seni na Hemoni, tufume mu mimba iyikalamo inkalamo ne mbwili. 

9  We nkashi yandi, we nabwinga wandi, uleti nga wamfwebulwila amenso, na ine ndeti nga namona nobo bulungu ufwele mu mukoshi, awe umutima wandi wasendwa ku citemwiko. 

10  Yangu ifyo ukutemwana nobe kwawama, we nkashi yandi, we nabwinga wandi! Ukutemwana nobe kwalicila pa mwangashi ku busuma. Amafuta yobe yaleta akacena akasuma akacila pali fyonse ifinunka ubusaka. 

11  We nabwinga wandi imilomo yobe itona uluto nge cipepe ca buci, pesamba lya lulimi lobe napo paba umukaka no buci. Ifyakufwala fyobe nafyo finunka ubusaka, nge cena icisuma ica mu Lebanoni. 

12  Nkashi yandi, nabwinga wandi waba nge bala ilyapindililwa, waba nga kamfukumfuku ako bapindililako icipinda, waba nge ntulo iyakomenenwapo inamba. 

13  Emulimbwa kabili emukula bwino amateke, emukula imiti ya nkula ne ya cinyamuti icaitwa nardi. 

14  Emukula imiti ya cinyamuti icaitwa nardi ne fisali, umumfwemfwe na sinamoni, emukula ne miti yonse iya cinyamuti ca fulankinisenshi, emukula muri na matembusha, emukula ne miti ya fintu fyonse ifinunka ubusaka. 

15  We nabwinga wandi, uli kamfukumfuku akatapilila ibala lyandi, niwe cishima ca menshi ayapeela ubumi, amenshi ayatalalisha nga ya mu tumana ayakonkoloka ukutula mu Lebanoni. Nabwinga 

16  Ima we mwela wa ku kapinda ka ku kuso, isa nobe we mwela wa ku kapinda ka ku kulyo. Pupeni pebala lyandi, pakuti icena cisuma icilimo cikumane monse monse, pakuti umutemwikwa wandi ese engile mwibala lyakwe, alyemo ifisabo fyakwe ifyawamisha.

