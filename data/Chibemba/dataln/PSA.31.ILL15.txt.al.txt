1  Muli iwe we Yawe emo nafisama, wileka nengwe nsoni, umpokololeko mu bulungami bobe. 

2  Teya amatwi yobe kuli ine, wendeshe ukumpusushako! Ube kuli ine icilibwe cakuubamo, uncingilile pakuti mpusuke. 

3  Apo uli cilibwe candi kabili ilinga lyandi, pa mulandu we shina lyobe, untungulule no kuntangilila. 

4  Umfumye mu citeyo cintu banteya, ico ni muli iwe nafisamamo. 

5  Nalubwila umweo wandi mu minwe yobe, pantu naundubula we Yawe, Lesa uwacishinka. 

6  Ine nalipata abapepa utulubi utwafye, lelo ine natetekela muli Yawe. 

7  Nakulasekela pamo no kusangalala mu kutemwa kobe ukushipwa, pantu walimona ukucucutika kwandi, walishiba no kucushiwa kwa mutima wandi. 

8  Tawamposa ku balwani bandi, lelo wanenga ukuti amakasa yandi yeminine apapabuka. 

9  Wingambelelako uluse we Yawe ico ndi mu macushi, amenso yandi nayanaka ku bulanda, no mweo wandi pamo no mubili wandi nafinaka ku cililishi. 

10  Ubumi naikala bwa macushi, imyaka yandi nayo naincepela pa mulandu wakulila. Amaka nayapwa pa mulandu wa bubifi bwandi, na mafupa nayo nayapomponteka. 

11  Abalwani bandi bonse tepakunsuula, na bena mupalamano bandi tepakunshobola, na banandi bene nabo tepakutiina, baleti nga bamona ndeenda mu musebo, awe babutuka. 

12  Na bantu balitendeka ukundaba, nga fintu balaba uwafwa, naba nge nongo iyatobeka. 

13  Ndomfwa uko abantu batotoshanya ulufyengo palwa ine, konse konse balentiinya, ilyo bapangana palwa ine, ilyo bomfwana pakufwaya ukunjipaya. 

14  Nomba ine nacetekela muli we Yawe, ine ntilafye, “Niwe Lesa wandi.” 

15  Inshita sha mweo wandi shaba mu minwe yobe, umpusushe ku balwani na ku bantu abancusha. 

16  Undoleshe luse luse ne mubomfi obe, no kumpususha mu luse lobe ulushipwa. 

17  Pa mulandu wakuti nakuuta mutuule kuli iwe, we Yawe wileka nengwe nsoni. Leka ababifi ebo bekatwe nsoni, baye ku calo ca bafwa umutalalila. 

18  Talalika utunwa twabo utwabufi, pantu balapontela abantu abololoke, mu miya pamo ne cilumba cabo. 

19  Bwalikulisha ubusuma bobe buntu wabikila abakutiina, ubo upeela pa cinso ca bantu kuli abo abafisama muli iwe. 

20  Ulabafisa mu cifulo cobe ku bantu ababapangila, ulabafisa mu bwikalo bobe, kukubapokolola ku bantu abakubashinina. 

21  Yawe apaalwe na matotelo, pantu anangile ukutemwa ukwawamisha, ilintu abalwani banshingile. 

22  Pa mulandu wa mwenso nasosele nati, “Nalimo Yawe nandabako,” lelo walyumfwile ukupapata kwandi lintu nakuutile mutuule. 

23  Temweni Yawe bonse mwe bamushilo bakwe, Yawe alaleka bonse abacishinka ukuba no mweo, lelo abacilumba alabakanda ukufikapo. 

24  Koseni no kushipa, bonse mwe bakwata isubilo muli Yawe.

