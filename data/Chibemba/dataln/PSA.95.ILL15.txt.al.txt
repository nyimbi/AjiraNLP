1  Iseni tulumbanye Yawe, tumwimbile ne nsansa, tumwawile utupundu, icilibwe ce pusukilo lyesu. 

2  Natwise tumutotele pa cinso cakwe, tumwimbile ne nsansa inyimbo sha malumbo. 

3  Pantu Yawe e Lesa mukulu wine, e Mfumu nkalamba iyacila pa milungu yonse. 

4  E mwine uwapanga imikonko ya pano isonde, ne mpili ishalepesha shonse shakwe. 

5  E mwine uwapanga bemba, no mushili uwauma wine ewabumbile. 

6  Iseni tuicefye no kumupepa, natufukamine Yawe, pantu ewatubumba. 

7  Pantu e Lesa wesu, na ifwe tuli bantu ba bucemi bwakwe, tuli mukuni wa fitekwa fyakwe ifyo umwine acema. Nga cakuti ilelo line mwaumfwa ishiwi lyakwe, 

8   mwilatalamika imitima yenu nga filya mwacitile ku Meriba, nga filya mwacitile pali bulya bushiku mu matololo ku Masa. 

9  Kulya ifikolwe fyenu fyalenjesha no kunsonsomba, nangu fyaleimwena ifyo nalecita. 

10  Pa myaka amakumi yane (

40  ) ilya nkulo tepakunselausha ku mukoshi, nasuka nalanda ukuti, “Awe aba bantu tababika mitima yabo pakuŋumfwila, tabaishiba ne nshila shandi.” 

11  Elyo ine nafulwa, no kulapa nati, “Napalifye ine, pali imwe tapakabe nangu umo uwakwingila mu ncende yandi iyakutuushamo.”

