12  ,

1  We Lesa, nautuposa naupasaula umo twashintilile, walitufulilwa, nomba tubweseshe uko uli. 

2  Nautelentensha icalo, no kucilepula caisuka, ushiike mu milale yaciko, pantu cili mupepi no kumokoka. 

3  Naulenga abantu bobe ukulaculisha nganshi, nautunwensha umwangashi uukali, tuletalansukafye. 

4  Naulanga icishibilo ku bantu bobe abakutiina, pakuti bafulumuke imifwi ya balwani babo. (Selah) 

5  Tupususheko no kutwafwa ku maka ya kuboko kobe ukwa ku kulyo, pakuti abantu bobe abo watemwisha balubulwe. 

6  Lesa nalanda mu cifulo cakwe icamushilo ati, “Ilyo nkacimfya nkakanya Shekemu, no kwakanya ishika lya Sukoti. 

7  Gileadi ena wandi, na Manase nao wine wandi, Efulemu e cimpompo cakufwala ku mutwe wandi, Yuda e nkonto yandi iya pa bufumu. 

8  Moabu ena e musambilo wandi, pali Edomu epo nakulaposa indyato shandi, na pa calo ca Filisiti epo mpundila mukucimfya.” 

9  Nga nani akantwala mu musumba we linga? Nga uukantungulula ku Edomu nani? 

10  Bushe teiwe we Lesa walituposa? Waleka no kulaenda ne fita fyesu! 

11  Shi wingatwafwilishako ukulwisha abalwani, pantu amaka yabuntunse tapaba ifyo yaba! 

12  Lesa nga aba ku lubali lwesu ninshi tulecimfya, kabili akanyantaula na balwani besu.

