1  Cenjeleni, Yawe akonaula isonde lyonse, no kulishafye amatololo. Akalifulunganya lyonse, no kusalanganya abantu abaikalamo. 

2  Cikaba cimo cine kuli bashimapepo na ku bantu bene, kuli bashikulwibo na ku basha babo bene abaume, kuli banakulwibo na ku basha babo bene abanakashi, kuli bakashita na kuli bakashitisha bene, kuli bakakongola na kuli bakakongwesha bene ku bakankala na ku balanda bene. 

3  Isonde lyonse likonaika, kabili tamwakashale kantu iyoo. Yawe nasosa, no kucita efyo akacita. 

4  Ala isonde lilekaminwa no kulaumina, icalo conse cileumina no kubonsa, isonde lilelobela pamo no mulu. 

5  Abantu nabakowesha isonde ku mulandu wakupula amafunde no kulufyanya ifipope fyakwa Lesa, na ku mulandu wakonaula icipangano ico apangana nabo ukuti balecisunga pe 

6  Tepapa nomba Lesa natiipwila isonde pakuti lyonaike. Abantu abaikalamo ebailetelele abene. E mulandu wine abantu bakapiila, abakulashalapo abomi bancepelafye. 

7  Imyangashi ilebonsa, no mwangashi nao nacafya pakuumona. Bonse abalekwata insansa kale, nomba nabafiitwa. 

8  Insombo shansansa nashileka ukulila, icongo cafyangalo nacipwa, amaseese yansansa nayaleka. 

9  Abantu nomba tabaleimba nyimbo shansansa pa nshita balenwa umwangashi uukola no bwalwa nabulula ku banwa. 

10  Fyonse mu musumba filifye icimfulumfulu, amayanda yonse nayesalwa pakulesha abantu ukulaingilamo. 

11  Abantu balungumenefye mu misebo, balelila umwangashi. Insansa nashipwilililafye pano isonde, ukusamwa kwalwike kubundumana. 

12  Mu musumba mulifye ifitantala, ne mpongolo shauko nashitobaika. 

13  Efyo cikaponena imishobo ya bantu bonse isonde lyonse. Cibaka nga filya ciba ilyo ukulobolola ifisabo kupwa, ilyo bakunta ifitwalo ku miolifa yonse, ilyo baswa ne fitwalo fya pakulekelesha ku myangashi. 

14  Abakapusukapo bakalaimba ne nsansa. Aba ku masamba bakalayawila ululumbi lwakwa Yawe utupundu. 

15  Na ba ku kabanga nabo bene bakalalumbanya Yawe. Abantu abaikala mu fishi, nabaikala mu lulamba lwa bemba, bakalalumbanya Yawe Lesa wakwa Israeli. 

16  Tukalaumfwa inyimbo ishikalafuma mu mpela ye sonde lyonse, ishakulumbanya ukuti, “Ubucindami ku Mulungami.” Nomba ine natile nati, “Nalupwa, ine nalupwa! Iye ne mulanda! Abasangu bacili balesangukila Yawe, no kufutuka kwabo kwile kulebipilakofye.” 

17  Imwe mwe bantu ba pano isonde, ala mwapya, amacinga yalya yalemulolela pamo pene ne fitembo. 

18  Uulefulumuka icinkunka alewila mu bucinga, no ulepusumukamo mu bucinga aleikatwa ku citembo. Umulu wakulafumfumuna imfula no mufula we sonde lyonse wakulatenta. 

19  Isonde lyonse lyalepauka, isonde line nalyonaika, lyasunkanishiwa bubi bubi pa maka. 

20  Isonde lyonse lyakulatalansuka ngo muntu uukolelwe ubwalwa, lyakulasunkana nga kamusakuta ako icimwela cilepukanya. Icalo conse cikontamine panshi kulwa bufibi bwaciko, calaifubula panshi, no kwima tacakatale acima nakabili. 

21  Muli ubo bushiku, mu mulu mwine, Yawe akalimuna ifita fya mu mulu ifyamusangukila, na pano isonde pene akalimuna na bakateeka ababa pano isonde. 

22  Lesa akatitikanya pamo ishamfumu shonse mu cimukanda cimo kwati bafungwa. Akashisalila mu cifungo ukushinta napo ikafikila inshita iyakushilimwinapo. 

23  Pa mweshi pakafiita, akasuba nako kakaleka ukubalika, pantu Yawe umwine wa fita eukaba imfumu iikalateeka mu Yerusalemu pa lupili lwa Sioni, ne ntungulushi sha bantu bakwe shikalatamba ubucindami bakwe.

