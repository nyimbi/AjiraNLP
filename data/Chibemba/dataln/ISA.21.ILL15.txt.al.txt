1  Amashiwi ayasobelwe palwa calo ca Babiloni ni aya. Ubonaushi bukatula ku calo icakutiinya, bukesa nga kankungwe uulepita mu ciswebebe ca Negebu. 

2  Ine ne Esaya nimona icimonwa cimo pa fintu ifyakutiinya icakutila, uwabusangu alesangukila, uwabonaushi aleonaula. Mwe fita fya Elamu, aleni sanseni. Mwe fita fya Media, aleni shingeni imisumba. Lesa alapwisha amacushi ayaletwa na Babiloni. 

3  Ifyo ine mwene mu cimonwa nafindetela umwenso, awe ifyo ine ŋumfwile nafindetela no bucushi. Ubucushi nabo buli kwati bwa mwanakashi uukomenwe ne fumo. 

4  Amano yandi nayafulungana, kabili ndeikankilafye ku mwenso. Nalelolela ukuti bwile nsepulepo tunono, nomba kabili nacindetela umwenso. 

5  Mu cimonwa namwenefye bapekanya amaliila, baansa na pakuti abetilwe bekale. Awe balalya no kunwa balanwa. Elyo apopene umo apunda ati, “Imwe mwe bamushika ba fita, aleni pekanyeni inkwela shenu.” 

6  Elyo Yawe anjeba ati, “Kabiye, uyebika malonda umo, umwebe nokuti alekwebako ifyo akulamona. 

7  Nga amona abantu baleisa pali bakabalwe, baleenda babili babili, na bantu bambi baleisa pali bapunda na pa ngamila, umwebe amwenekeshe bwino.” 

8  Malonda nao apunda ati, “Mukwai, ni pano pene pa lupungu epo ine mba lyonse, njiminina pano pene akasuba no bushiku pakulonda.” 

9   Ala balya baleisa. Baleisa pali bakabalwe, baleenda babili babili. Na umo nao aisa sosa ati, “Babiloni apokwa, apokwa icine. No tulubi tonse uto balepepa natutobaika, tulelefye panshi.” 

10  Mwe bantu bandi, imwe balimutwa nga filya batwa iŋanu, nomba ine namweba amashiwi ayasuma ayo ŋumfwile kuli Yawe umwine wa fita, kuli Lesa wakwa Israeli. Ifyasobelwe palwa calo ca Edomu 

11  Amashiwi ayasobelwe palwa musumba wa Duma, ni aya. Umuntu umo uwa mu calo ca Seiri ambilikisha ati, “Iwe we malonda, bushe ubushiku bwalaca lilali? Njebako apo ubushiku bwalapwila.” 

12  Na malonda ayasuka ati, “Ala bwalaswa buce, lelo kwena bwalaila nakabili. Nga ulefwaya ukwipusha nakabili, ubwelefye, wise wipushe.” Ifyasobelwe palwa calo ca Arabia 

13  Amashiwi ayasobelwe palwa calo ca Arabia ni aya. Imwe mwe bena Dedani, mwe benda mu mpuka mu mpuka no kulakuula insakwe mu fiswebebe fya mu calo ca Arabia, 

14  imwe mulepeelako abantu amenshi abaleisa ne cilaka uko muli. Imwe mwe bantu mwe bekala mu calo ca Tema, mulepako imbutushi icakulya. 

15  Pantu abantu balefulumuka impanga ishatwa, na ku mifwi iyo balefwaya ukubalashilako. Balefulumuka ubusanso bonse ubwa nkondo. 

16  Elyo Yawe anjeba ati, “Pa mwakafye umo, ninshi ubukankala bwa mitundu ya bantu ba mu Keda bwapwilililafye. 

17  Na pebumba lya bantu abacenjela ukuposa imifwi, ababa ifita fine fine ifya mu Keda, awe pakashalafye abampendwa. Yawe Lesa wakwa Israeli nasosa.”

