1  Mukwai, ba Teofili! Abantu abengi balyesha ukulemba pakuti balondolole ifintu ifyacitika pakati kesu. 

2  Abantu batushimikila, bantu abaliko pakutampafye pene, abaimwenene na menso yabo, kabili abaipeele na kukufunda ishiwi lya Mfumu. 

3  Kanshi apo na ine nalipitulukamo muli fyonse bwino bwino pa nshita iyitali, eico we Teofili we mucindami wine wine, na ine nimona ukuti ndi nokumulembela fyonse umo fyakonkanina. 

4  Epakuti mushininkishe ukuti fyonse ifyo mwafundwa fyacishinka. Malaika asobela ukufyalwa kwakwa Yoani Kabatisha 

5  Ilyo Herodi ali pa bufumu mu Yudeya, kwaliko shimapepo umo, ishina lyakwe ni Sakaria, uwa mu mukowa wakwa shimapepo Abiya. Umukashi wakwe Elisabeti nao ali wa mu mukowa wakwa shimapepo Aroni. 

6  Bonse babili bali abololoke pa cinso cakwa Lesa. Balekonka ifyebo na mafunde yonse aya Mfumu ukwabula icilubo. 

7  Nomba tabakwete mwana ico Elisabeti ali ni ŋumba. Kabili bonse babili bali abakote. 

8  Nomba ilyo cafikile impuka yakwa Sakaria ukubomba umulimo wa bushimapepo, Sakaria ewalebombela Lesa. 

9  Bashimapepo bali no lutambi lwakupendula pakusala imilimo cila umo ali nokubomba. Kanshi ubo bushiku cawilile Sakaria ukuti eo aye futumwina Lesa ububani mwi Tempele. 

10  Ilyo Sakaria ali mukati alefutumwina Lesa ububani, ninshi abantu bali kunse balepepa. 

11  Elyo malaika wa Mfumu amumonekela, aisa iminina lubali lwa ku kulyo kwa bulambo bwakufutumwinapo ububani. 

12  Sakaria ati amone malaika, umutima wafuma, no mwenso wamwikata. 

13  Elyo malaika amweba ati, “Sakaria witiina, ala Lesa alyumfwa ipepo lyobe. Elisabeti umukashi obe akakufyalila umwana umwaume, ukamwinika ne shina lya Yoani. 

14  Kabili ukasansamuka no kwanga, na bantu abengi nabo bakasansamuka pa kufyalwa kwakwe. 

15  Pantu akaba umucindami pa menso yakwa Lesa. Takalenwa mwangashi nangufye ubwalwa bumbi bonse. Kabili akesulamo na Mupashi Wamushilo ninshi acili mwifumo lyakwa nyina. 

16  Kabinge, akabwesesha abena Israeli abengi ku Mfumu Lesa wabo. 

17  Akakwata amano na maka nga kasesema Eliya. Akatangilila Imfumu kukupekanya abantu bakuibombela. Akawikishanya abafyashi na bana. Akalula bacintomfwa ukukwata amano yene yene aya bantu abololoke.” 

18  Sakaria epakwipusha malaika ati, “Nga kuti naishiba shani ifyo wasosa? Ine ndi mukote, elyo umukashi wandi nao nomba nakula.” 

19  Malaika amweba ati, “Nine Gabriele. Njiminina lyonse pa cinso cakwa Lesa. Ine bantumine kukulanda nobe, no kukushimikila ili lyashi lisuma. 

20  Mona walaba cibulu, tawakulalanda. Ukesa landafye ilyo ifi fintu fikafikila. Pantu tausumine amashiwi yandi, ayali nokufikilishiwa pa nshita iyalinga.” 

21  Abantu bena ninshi balelolelafye Sakaria. Nomba cabapesha amano ico akokola mwi Tempele. 

22  Ilyo aisa fumamo, awe Sakaria afilwa ukulanda na bantu. Elyo abantu baishiba ukuti Sakaria namonekelwa ne cimonwa mwi Tempele. Awe nomba alabacebulafye, ico ali cibulu. 

23  Ilyo inshiku shapwa ishakutumika Lesa mwi Tempele, awe abwelelamo kumwakwe. 

24  Pati papite inshita, umukashi wakwe Elisabeti aimita. Aleka no kumonekela ku bantu pa myeshi isano. 

25  Alasosa ati, “Imfumu nainangulukilako na ine. Nainsebulula insoni ku bantu.” Malaika Gabriele asobela ukufyalwa kwakwa Yesu 

26  Mu mweshi walenga mutanda ukufuma apo Elisabeti aimitile, Lesa atumine malaika Gabriele ku musumba umo uwa mu Galile, ishina lyauko ni Nasaleti. 

27  Amutuma ku mukashana umo ushakuma ku mwaume, uwakobekelwe kuli Yosefu, uwa mu lupwa lwakwa Davidi. Ishina lya mukashana ni Maria. 

28  Malaika aingila umwali Maria, amweba ati, “Mwapoleni we wasenaminwa apakalamba nganshi! Imfumu yaba na iwe!” 

29  Pakumfwa aya mashiwi, Maria camusakamika nganshi, alatontonkanya nokuti, “Nga uku kuposha kwalola mwi?” 

30  Malaika amweba ati, “Witiina Maria, Lesa alikusenamina. 

31  Ala walaimita, ukafyala no mwana umwaume, ukamwinika ne shina lya Yesu. 

32  Akaba uwacindama, kabili akalaitwa Mwana Lesa Mukulu. Imfumu Lesa ikamupeela ubufumu bwa cikolwe cakwe Davidi. 

33  Akaba imfumu iyakuteeka lyonse aba ŋanda yakwa Yakobo, no bufumu bwakwe tabwakapwe!” 

34  Maria elyo aipusha malaika ati, “Nomba ifi, bushe kuti fyacitika shani, apo ine nshaishiba mwaume?” 

35  Malaika amwasuka ati, “Mupashi Wamushilo alaisa pali iwe, na Lesa Mukulu akakukubanya na maka yakwe. Eico umwana ukafyala akaba uwamushilo. Akalaitwa Mwana Lesa. 

36  Ngefyo na Elisabeti lupwa lobe, uo abantu baleti ni ŋumba, nao ali pabukulu mu bukote bwakwe, na uno mweshi ewalenga mutanda. 

37  Pantu takwaba nelyo cimo ico Lesa engafilwa.” 

38  Maria epakusosa ati, “Cisuma, ine ndi musha wa Mfumu. Lesa engacitila ngomo mwine walandila.” Elyo malaika amusha, aya. Maria aya pempula Elisabeti 

39  Mu nshiku shine isho, Maria aimine, aile bwangu bwangu ku musumba umo uwa mu mpili isha mu calo ca Yudeya. 

40  Aingila mu ŋanda mwa Sakaria, aposha na Elisabeti. 

41  Elisabeti ati ashumfwafye uko Maria alemuposha, umwana alayanga mwifumo lyakwe. Elisabeti epakwisulamo na Mupashi Wamushilo. 

42  Elyo aikatisha ishiwi asosa ati, “Maria, walisenaminwa pa banakashi bonse, no mwana ali mwifumo lyobe alisenaminwa! 

43  Nga nashuka shani icakuti nyina wa Mfumu yandi ese kuli ine? 

44  Pantufye ilyo naumfwa ukuposha kobe, umwana mwifumo lyandi alayanga ne nsansa. 

45  Ee, cine cine walishuka we wasumine ifyo Imfumu yakwebele ukuti fili nokucitika!” Maria alumbanya Lesa 

46   Maria epakutila ati, “Umutima wandi ulelumbanya Imfumu. 

47  No mweo wandi uleyanga muli Lesa Umupusushi wandi. 

48  Pantu alinjibukisha ne musha wakwe, ne wafye! Ala ukufuma nomba, inkulo shonse shakulatila ndi we shuko. 

49  Pantu uwamaka yonse ancitila ifyakupapa. Ishina lyakwe lyamushilo. 

50  Kabili umukonkanina inkulo alanga uluse ku bamutiina. 

51  Alicita ifyamaka no kuboko kwakwe. Alisalanganya abacilumba mu mitima yabo. 

52  Alisamununa bashamfumu pa fipuna fyabo. Alisansabalika na bafye. 

53  Abansala alibekusha ifisuma, abakankala bena abatamfya iminwe nkutwa. 

54  Alitulanya Israeli umubomfi wakwe, mukwibukisha uluse lwakwe ulwape. 

55   Ulo alaile ifikolwe fyesu Abrahamu na ba lupwa lwakwe.” 

56  Maria aikele na Elisabeti cikanga imyeshi itatu, elyo abwelelamo kumwakwe. Yoani Kabatisha afyalwa 

57  Awe inshiku shakupaapa shasuka shakumana, Elisabeti epakupaapa umwana umwaume. 

58  Ilyo abena mupalamano na ba lupwa lwakwe baumfwa ukuti Imfumu naimulangulukilako apakalamba, baisa kukusansamuka pamo nankwe. 

59  Elyo pa bushiku bwalenga cine konse konse, baya kukusembulula umwana. Balafwaya ukuti bamwinike ishina lyakwa wishi Sakaria. 

60  Lelo nyina asosa ati, “Awe iyoo, alainikwa ishina lya Yoani.” 

61  Elyo baeba nyina abati, “Tapaba nelyo umo pali ba lupwa lwenu uwainikwa ili shina!” 

62  Kanshi balalembula wishi pakumwipusha ishina ilyo alefwaya ukwinika mwane. 

63  Sakaria nao alomba icakulembapo, alembapo ati, “Ishina lyakwe ni Yoani.” Awe bonse balapapafye. 

64  Awe apopene akanwa kakwe no lulimi lwakwe fyakakuka, alalanda, alalumbanya na Lesa. 

65  Awe abena mupalamano bonse baikatwa no mwenso. Kabili ifi fintu nomba fyabafye e lyashi abantu ba mu calo ca mpili ca mu Yudeya balalandapo. 

66  Na bantu bonse abaleumfwako balatontonkanya mu mitima yabo abati, “Nampo ngoyu mwana akaba shani? Pantu Lesa kwena ali noyu mwana!” Sakaria asesema 

67  Elyo Sakaria wishi wakwa Yoani aisulamo na Mupashi Wamushilo, alasesema ati, 

68  “Napaalwe na matotelo Imfumu, Lesa wa bena Israeli! Pantu napempula no kulubula abantu bakwe. 

69  Natuletela Umupusushi wamaka, uwa mu lupwa lwakwa Davidi umubomfi wakwe. 

70  Umo mwine alengele kale bakasesema bakwe bamushilo batwebe ukuti, 

71  ‘Nkamupususha ku balwani benu bonse na kuli bonse abamupata. 

72  Efyo nkalanga uluse nalaile ifikolwe fyenu, no kwibukisha icipangano cakwe icamushilo.’ 

73  Icilayo alaile no mulapopo kuli Abrahamu icikolwe cesu, 

74  ukuti akatupokololako ku balwani besu, epakulenga ukuti tulemubombela ukwabula umwenso. 

75  Tulemutumika lyonse pa cinso cakwe, abamushilo kabili abakaele. 

76   Elyo na iwe we mwana wandi, ukalaitwa kasesema wakwa Lesa Mukulu. Pantu uli nokutangilila Imfumu pakuipekanishisha inshila. 

77  Uli nokwishibisha abantu ukuti ukupusuka kwabo kwaba mukubelelwa uluse ku fyabubifi fyabo. 

78  Pantu Lesa wesu waluse ne cikuuku, alatupempula nga kasuba akatula mu mulu. 

79   Alasanikila abantu abekala mu mfifi, mu cinshingwa ca mfwa. Alatutungulula mu nshila yamutende.” 

80  Umwana wena alekulilako mu cimo na mu mano. Ukwikala kwena, aleikala mu matololo mpaka no bushiku aishile isokolola ku bena Israeli.

