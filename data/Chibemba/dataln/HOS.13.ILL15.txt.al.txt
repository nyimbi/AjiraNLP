1  Ilyo Efulemu alelanda, baletutuma bonse, pantu aba mu calo ca Israeli balimucindike. Lelo aisa ba no mulandu uwakupepa Baali, no kufwa afwa. 

2  Na nombaline bacili balekonkanyapofye ukubifya, balepanga ifipasho fya milungu ifya cela, bacili balebuula silifa wabo no kulapangamo utulubi utwakupepa, tonse utwapangwa na bafundi ba fyakufulafula. Kuli aba bantu ekwalandwa amashiwi yakuti, balafyompa utuombe ku milomo yabo pakushituula amalambo. 

3  Ala kanshi aba bantu bakongoloka nga fubefube, bakakuntika ngo mume uupwa ku nshita ya lucelo. Bakaba nge misungu iyulululwa ku mwela pa cipulilo, bakongoloka nge cushi icilefuma pa nsolokoto. 

4  Yawe aletila ati, “Ine nine Yawe Lesa wenu, nine namufumishe ku calo ca Egupto. Tamwakwatapo Lesa na umbi nakalya, kanofye ine neka. Ine neka nine mupusushi wenu. 

5   Nine nalemusunga ilyo mwali mu matololo, umwakaba umushaba menshi. 

6  Nomba cilya mwalya ifyo namupeele, awe mwaikuta, kabili mwakwata ne cilumba, no kundaba ine mwandabako. 

7  Cisuma, kanshi ine nomba nkamwimina nge nkalamo, nkamulalilila mu nshila nge mbwili. 

8  Nkamufukukila nge ciswango ca bea ico bapokolwele utwana. Nkamusansa no kumulepaula, epo nkamucibawila nge nkalamo, nkamusantaula nga filya fine ficita iciswango. 

9  “Nkamukanda imwe mwe bena Israeli, pantu namunsangukila ine ne kafwa wenu. 

10   Nga nomba imfumu yenu iyakumupususha ili kwi? Intungulushi shenu kuti shamupokololako shani, isho mwalombele ukuti, ‘Tupeeleni imfumu ne ntungulushi?’ 

11   Ala ine ni ku cipyu namupeelele imfumu iyakumuteeka, kabili naifumishepo ku cifukushi. 

12  Iwe we Efulemu, umufulo obe walilembwa, ifibi fyobe fyalisungwa mu citabo. 

13  Nyina nakomwe fumo, nomba kamwane takakwete amano, pantu kena lilya kali mupepi no kufyalwa, nomba takalefwaya ukufuma munda. 

14   “Ala ine nshakabalubule ku calo ca bafwa. Nshakabapususheko ku mfwa nakalya. We mfwa we, ale icikuko cobe cili kwi? We calo ca bafwa we, ale ulubola lobe luli kwi? Ine nomba naleka ukulabalangulukilako. 

15  Nangufye balulubale nga matete, nakalyafye, ine ne Yawe nkemya umwela wakaba uwa ku kabanga, umwela ukatula ku matololo, ukesakamya intulo sha mimana yabo kumo kwine ne fishima fyabo. Ukesa senda ne fintu fyabo fyonse ifyamutengo ifyo batutila. 

16  Abena musumba wa Samaria bakalimunwa pa mulandu wakuntalamina ine ne Lesa wabo. Bakafwa ku nkondo, utwana twabo pakutwipaya bakalatunyankula panshi, na bakashi babo abakaba pabukulu bakalabatumbula amafumo pakubepaya.”

