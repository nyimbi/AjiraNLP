1  “Mwilaenda ne mitima iyasakamana. Muletetekela muli Lesa, elyo muletetekela na muli ine. 

2  Mu ŋanda mwa Tata mwaba ififulo fyakwikalamo ifingi. Amukaanaba, nga nalimweba. Kanshi ndeya kukumupekanishisha icifulo. 

3  Kanshi nga naya mupekanishisha incende, nkabwela nkese musenda. Epakuti uko ndi, eko na imwe bene mukabe. 

4  Uko ndeya, inshila mwaliishiba.” 

5  Toma amwasuka ati, “We Mfumu, tatwishibe uko uleya. Nga kanshi kuti twaishiba shani inshila ya uko uleya?” 

6  Yesu amwasuka ati, “Nine nshila, nine cishinka, nine mweo. Teti kube nangu umo uwingesa kuli Tata, kano apita kuli ine. 

7  Amunjishiba, nga kuti mwaishiba na Tata. Ukufuma pali nomba namumwishiba no kumumona namumumona.” 

8  Filipo amweba ati, “We Mfumu, tulangefye Wiso, nga tupeme.” 

9  Yesu amwasuka ati, “Inshita ubutali twaba na imwe Filipo, kanshi tawanjishiba nakalya? Ala onse uwamona ine, ninshi namona na Tata. Nga kanshi wasosa shani auti, ‘Tulange Wiso?’ 

10  Bushe kanshi tawasumina ukuti ine naba muli Tata, elyo na Tata nao aba muli ine? Amashiwi mweba, ala te ya pa mutwe wandifye iyoo. Ni Tata uwaba muli ine, eubomba imilimo yakwe. 

11  Suminenifye ifyo ndemweba nati, ‘Tata aba muli ine, na ine naba muli Tata.’ Nga teifyo, ninshi sumineni pa mulandu wa milimo ndebomba. 

12  Ndemweba icine cine, uwasumina ine akalacita ifyo ndecita. Akalacita ne fintu ificililepo, pantu ndeya kuli Tata. 

13  Kabili conse ico mwalomba ico muli basambi bandi, akalamupeela, epakuti ubucindami bwakwa Tata bumonekele muli Mwane. 

14  Kanshi conse ico mwingalomba ico muli basambi bandi, nkalamupeela. Yesu alaya Mupashi Wamushilo 

15  “Nga mwalintemwa, mulesunga amafunde yandi. 

16  Ine nkalomba Tata, nao akamupeele kafwa umbi, uo mukalaba nankwe lyonse pe. 

17  Ni Mupashi wacishinka. Abantu ba pano calo balifilwa ukumupokelela, pantu tabamumona nelyo ukumwishiba. Nomba imwe mwalimwishiba, ico mwaba nankwe kabili akaba muli imwe. 

18  “Nshakamushe nga bakashiwa nakalya, nkabwela kuli imwe. 

19  Kwashala akashita akanono, abantu ba pano calo tabakalemona, lelo imwe mukalamona. Pantu ndi mumi, na imwe mukaba abomi. 

20  Muli ubo bushiku lyena mukeshiba ukuti naba muli Tata, na imwe mwaba muli ine, na ine naba muli imwe. 

21  “Uyo onse uupokelela amafunde yandi no kulayasunga, uyo ewantemwa. Uyo uwantemwa, Tata nao akamutemwa. Na ine nkamutemwa, kabili eo nkaisokololako.” 

22  Elyo Yuda, nomba teulya uwa ku Kelyoti, amwipusha ati, “We Mfumu, nga caba shani icakuti ukaisokolole kuli ifwe, nomba ku bantu ba pano calo bena nakalya?” 

23  Yesu amwasuka ati, “Umuntu onse uwantemwa, alasunga amashiwi yandi. Tata akamutemwa. Elyo Tata na ine tukesa kuli wena, no kwikala muli ena. 

24  Uyo onse uushantemwa, tasunga mashiwi yandi. Amashiwi ayo mwaumfwa, te ya pa mutwe wandi. Lelo mashiwi yakwa Tata uwantuma. 

25  Namweba ifi fintu ilyo tucili na imwe. 

26  Nomba Kafwa, Mupashi Wamushilo, uo Tata akamutumina ico muli basambi bandi, akesa mufunda fyonse. Kabili akamwafwa na mukwibukisha fyonse ifyo namweba. 

27  “Umutende namushila, mutende wa mu mutima wandi eo namupeela. Nshilemupeela mutende uo abantu ba pano calo bapeela. Mwilaenda abasakamana kabili mwilaba na mwenso. 

28  Namumfwa ifyo mwebele nati, ‘Ndeya, lelo kabili nkabwela kuli imwe.’ Amuntemwa nga namusansamuka ico ndeya kuli Tata, pantu Tata alicindama ukucila pali ine. 

29  Kanshi nomba namwebelapo libela ilyo cishilafikila, pakuti ilyo cikafikila, mukasumine. 

30  Awe nshatantalishe kulanda na imwe, pantu kateeka wa ba pano calo alaisa. Pali ine takwatapo maka nakalya. 

31  Nomba abantu ba pano calo bali nokwishiba ukuti nalitemwa Tata, kabili ncitafye fyonse ifyo Tata ankonkomesha. “Aleni, imeni, natuleya.

