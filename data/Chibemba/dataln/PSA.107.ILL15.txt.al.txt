1  Peeleni ukutasha kuli Yawe pantu ena musuma, icitemwiko cakwe camuyayaya. 

2  Lekeni abo Yawe alubula balelanda aya mashiwi, abo alubula ukufuma ku balwani abalebacusha, 

3  abo abwesha ukufuma mu fyalo, ukufuma ku kabanga na ku masamba, na bafuma ku kapinda ka ku kuso na ku kapinda ka ku kulyo. 

4  Bamo balelulumbafye mu matololo umushali nshila, tabasangile inshila iyakuya ku musumba uko bengekala. 

5  Baculile nganshi ku nsala ne cilaka, na mano yakupusukilamo yasukile yapwa. 

6  Kanshi epakupunda mutuule kuli Yawe mu macushi yabo, nao epakubapokololako ku mafya yabo. 

7  Epakubatungulula mu nshila iyalungama ku musumba ukwakuya ikala. 

8  Ee, balekeni baletotela Yawe pa citemwiko cakwe icishipwa, na pa fintu ifyakupapa ifyo acitila abantu bakwe. 

9  Pantu eupwisha ne cilaka ca bantu, no kulisha abali ne nsala ifyakulya ifisuma. 

10  Bamo balikele umwafiita fititi elyo na mu malangulushi, kabili bali mu macushi ayene yene, abafungwa ne minyololo ya fyela. 

11  Pantu balitalamine amashiwi yakwa Lesa, kabili balisuulile amano ayo Lesa Mukulu alebebako. 

12  Ecalengele abapose mukubomba imilimo yacibe nganshi, nangu bawe batalansuke takwaleba nangu umo uwakubemyako. 

13  Kanshi epakupunda mutuule kuli Yawe mu macushi yabo, nao epakubapusushako ku mafya yabo. 

14  Yawe epakubafumya mu mfifi na mu malangulushi, elyo aputaula ne minyololo yabo. 

15  Balekeni baletotela Yawe pa citemwiko cakwe icishipwa, na pa fintu ifyakupapa ifyo acitila abantu bakwe. 

16  Pantu alapankula impongolo sha mukuba, no kuputaula imipilikisho yashiko ya fyela. 

17  Bamo basangwike ifiwelewele pa mulandu wa bucisanguka bwabo, kanshi epakuculisha pa mulandu wa fyakubifya fyabo. 

18  Casuka ne cakulya cine calabaselaula ku mikoshi, kanshi epakubafye mupepi ne milomo ya cilindi. 

19  Kanshi epakukuuta mutuule kuli Yawe mu macushi yabo, nao epakubapusushako ku mafya yabo. 

20  Atuma ishiwi, no kubondapa lyabondapa, abafumya na ku milomo ya cilindi. 

21  Ee, balekeni baletotela Yawe pa citemwiko cakwe icishipwa, na pa fintu ifyakupapa ifyo acitila abantu bakwe. 

22  Balekeni balemutuulila amalambo yakutotela, kabili no kulalanda pa milimo yakwe mu nyimbo shansansa. 

23  Bamo baleenda ne fimato pali bemba, ifyo balebombelamo imilimo ya makwebo pali babemba abakalamba. 

24  Balemona ne milimo Yawe abomba, ne fintu fyakupapa ifyaba muli bemba. 

25  Ena atila nga alanda, awe ninshi ne cimwela calapupa, caimya na matamba pali bemba. 

26  Ne fimato nafyo epakulaimina mu mulu no kulaiteneka pa menshi, abantu basuka bakwata no mwenso, na mano yapela. 

27  Baletalansukafye no kulapungaila kwati bantu bakolelwe ubwalwa, ne fyakucita ninshi fyabula. 

28  Kanshi epakukuuta mutuule kuli Yawe mu macushi yabo, nao epakubafumyako ku mafya yabo. 

29  Mukatepentepe atalalika ne cimwela, na matamba ya pali bemba yatalalafye tondolo. 

30  Nabo tepakusansamuka ico bemba atalala tondolo, nao epakubatungulula kuntu baleya ku cabu. 

31  Ee, balekeni baletotela Yawe pa citemwiko cakwe icishipwa, na pa fintu ifyakupapa ifyo acitila abantu bakwe. 

32  Balekeni balemulumbilisha mu lukuta lwa cintubwingi, no kulalumbanishisha mu cilye ca bakalamba. 

33  Ayalwile imimana ukubafye amatololo, no kukamya utumfukumfuku twa menshi. 

34  Eusangula ne calo caumfwika ukuba ica cicele, pa mulandu wa bubifi bwa bantu abekalamo. 

35  Eusangula amatololo ukuba ifishiba fya menshi, ne mpanga iyauma ndi ukubako utumfukumfuku twa menshi. 

36  Kulya eko atwele abantu abali ne nsala pakuti eko baleikala, nabo epakukuulako no musumba uwakuti emo baleikala. 

37  Batandile ne mbuto mu mabala, elyo balimbamo ne myangashi, awe balasombolamo ne fisabo ifingi nganshi. 

38  Ena nao abapaala nabo balasanduluka nganshi, kabili asandulula ne fitekwa fyabo fine. 

39  Kanshi impendwa yabo yalicepeleko, kabili balipwile amaka, pa mulandu wakutitikishiwa no bucushi pamo no bulanda. 

40  Alangile ukuti tasekele mu ntungulushi shabo, aleka nokuti baye balepupushikafye mu matololo umushaba nshila. 

41  Lelo abapina bena abapusushako mu bulanda bwabo, asandulula ne ndupwa shabo nge mikuni ya mpaanga. 

42  Abantu abololoke pakumona ifi bena balasansamuka, lelo ababifi bonse bekalafye tondolo. 

43  Ala mwe bamano, muletontonkanya pali ifi fintu, kabili muletontonkanya pa citemwiko icishaikulila nganshi icakwa Yawe.

