1  Elyo Yawe aebele Mose ati, 

2  “Ukemike Itenti lyakwa Lesa Ilyakukumaninamo, pa bushiku bwakubalilapo ubwa mweshi wakubalilapo. 

3  Ukabikemo ne Mbokoshi ya Cipangano elyo ukacingeko icisalu ku Mbokoshi ya Cipangano. 

4  Ukaletelemo itebulo kabili ukabikepo ne fibombelo fyaliko. Elyo ukaletelemo ne cakutekapo ifisaniko, ukabikepo ne fisaniko. 

5  Ukabikemo no bulambo bwa golide bwakufutumwinapo ububani lwa pantanshi ya Mbokoshi ya Cipangano. Ukacinge ne nsalu pa mwinshi we Tenti lyakwa Lesa. 

6  Ubulambo bwakocelapo amalambo yakoca ukabubike mwi Tenti lyakwa Lesa pa mwinshi we Tenti Lyakukumaninamo. 

7  Umusambilo ukaubike pakati, uku ubulambo bwakocelapo amalambo elyo uku nako Litenti Lyakukumaninamo. Ukabikemo na menshi. 

8  Ukashingulusheko no lupango lwa lubansa, ukakobekepo ne cisalu pa mwinshi. 

9  “Elyo ukabuule amafuta yakusuba, ukasube Itenti lyakwa Lesa na fyonse ifyabamo. Efyo ukantuula Itenti na fyonse ifyabamo, nalyo likaba ilyamushilo. 

10  Kabili ukasube amafuta ku bulambo bwakocelapo amalambo na ku fibombelo fyabuko fyonse. Efyo ukantuula ubulambo nabo bukaba ubwamushilo icine cine. 

11  Ukasube no musambilo ne cakuutekapo no kufintuula. 

12  “Elyo ukalete Aroni na bana bakwe abaume pa mwinshi we Tenti Lyakukumaninamo ukabasambe na menshi. 

13  Ukafwike Aroni insalu shamushilo, ukamusube amafuta no kumutuula pakuti akalemombela umulimo wa bushimapepo. 

14  Ukalete na bana bakwe abaume, ukabafwike ne mingila. 

15  Nabo bene ukabasube amafuta nga filya wasubile shibo pakuti bakalemombela umulimo wa bushimapepo. Nga basubwa bakaba na bushimapepo bwa pe mu nkulo shabo shonse.” 

16  Awe Mose epakucita fyonse ngefyo Yawe amukonkomeshe. 

17  Pa bushiku bwapakubala mu mweshi wakubalilapo mu mwaka wabubili, baimike Itenti lyakwa Lesa. 

18  Mose aimike Itenti, abika utwakwimikamo, aimika impanda, abikako ne myalo, aimika ne nceshi. 

19  Elyo akupa insalu pe Tenti lyakwa Lesa, kabili pamulu afimbapo ne tenti lyakunse ngefyo Yawe akonkomeshe Mose. 

20  Abuula na mabwe ya Cipangano yabili ayabika na mu Mbokoshi ya Cipangano. Apishisha ne fimuti fyakupingilako mu mikobelo ya Mbokoshi. Akupikapo ne Nkupiko ya kufutilwapo ifyabubifi. 

21  Elyo aleta ne Mbokoshi ya Cipangano mwi Tenti lyakwa Lesa, akobeka ne cisalu cakucingako, elyo cacingilila ne Mbokoshi ya Cipangano ngefyo Yawe akonkomeshe Mose. 

22  Kabili Mose abika ne tebulo mwi Tenti Lyakukumaninamo, lubali lwa ku kapinda ka ku kuso kwe Tenti lyakwa Lesa, kunse ya cisalu cakucingako. 

23  Abikapo ne mikate yakuba pa cinso cakwa Yawe, ngefyo Yawe akonkomeshe Mose. 

24  Abikile ne cakutekapo ifisaniko mwi Tenti Lyakukumaninamo, ukulungatana ne tebulo lubali lwa ku kapinda ka ku kulyo kwe Tenti lyakwa Lesa. 

25  Abikapo ne fisaniko pa cinso cakwa Yawe, ngefyo Yawe akonkomeshe Mose. 

26  Abika no bulambo bwa golide wine wine mwi Tenti Lyakukumaninamo lwa pantanshi ya cisalu cakucingako. 

27  Kabili afutumwinapo no bubani ubwanunka ubusaka ngefyo Yawe akonkomeshe Mose. 

28  Elyo akobeka ne cisalu ca pa mwinshi we Tenti lyakwa Lesa. 

29  Abika no bulambo bwakocelapo amalambo mwi Tenti lyakwa Lesa mupepi no mwinshi wa pe Tenti Lyakukumaninamo. Alekelapo ilambo lyakoca, atuulapo no mutuulo wa cabunga, ngefyo Yawe akonkomeshe Mose. 

30   Abika no musambilo pakati, uku ubulambo elyo uku Itenti Lyakukumaninamo. Abikamo na menshi yakusamba. 

31  Umu emo Mose na Aroni na bana bakwa Aroni balesamba iminwe na makasa. 

32  Lyonse pakwingila mwi Tenti Lyakukumaninamo na pakupalama ku bulambo baletala basamba, ngefyo Yawe akonkomeshe Mose. 

33  Elyo Mose acitile ulupango lwa lubansa ukushingulusha Itenti lyakwa Lesa no bulambo, kabili pa mwinshi wa lupango abikapo ne cisalu. Kanshi ifi efyo Mose apwishishishe imilimo yonse. Ubucindami bwakwa Yawe (Impendwa 

9  :

15  -

23  ) 

34   Elyo ikumbi lyakupile Itenti Lyakukumaninamo, no bucindami bwakwa Yawe bwaisula Itenti lyakwa Lesa. 

35  Awe Mose afilwa no kwingila mwi Tenti Lyakukumaninamo pantu ikumbi lyalikelepo, elyo no bucindami bwakwa Yawe bwaiswile mwi Tenti lyakwa Lesa. 

36  Abena Israeli mu nyendo shabo shonse, ilyo ikumbi lyalefuma pe Tenti lyakwa Lesa elyo baleima nokulaya. 

37  Nomba ikumbi nga talifuminepo tabaleima no kulaya mpakafye no bushiku likafumapo. 

38  Ikumbi lyakwa Yawe lyaleba pe Tenti lyakwa Lesa mu nshita ya kasuba, elyo mu nshita ya bushiku mwikumbi mwaleba umulilo, na ba mu ŋanda yakwa Israeli bonse baleumona mu nyendo shabo shonse.

