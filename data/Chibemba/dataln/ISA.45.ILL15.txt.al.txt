1  Ifi efyasosa Yawe ku musubwa wakwe Sairasi ukuti, “Niwe naikata ku kuboko kwandi ukwa kulyo pakuti ucimfye imishobo ya bantu, nokuya poka ishamfumu amaka yashiko, ukupankula impongolo sha misumba pantanshi yobe, pakuti tapali uwakwisalako ifiibi. 

2  Nine wine nkaya ndekupekanishishako umwakuti ukalepita nkaya ndepasa impili no tupili twine. Nkaya ndetobaula impongolo sha mukuba, no kukontaula imipilikisho yashiko iya fyela. 

3  Nkakupeela ifyuma ifyo batutila umwafisama ne cuma icafiswa mu cifulo icankaama, epakuti ukashininkishe ukuti kanshi ine ndi Yawe, Lesa wakwa Israeli uwakwita mwishina lyobe. 

4  Ico ine nakusalila, ni pakuti uletulanyako umubomfi wandi Yakobo, Israeli uo ine nakwita mwishina lyobe. Na iwe ninkusala, ninkucindika apakalambafye, nangu kwena iwe tawanjishiba. 

5  Ine nine Yawe, takwaba na umbi iyoo, ine nine Lesa, takwaba na umbi iyoo. Ine nakupeela amaka ayo ufwile ukulakwata, nangu kwena iwe tawanjishiba. 

6  Ico ine nacitila ifi ni pakuti ukufuma ukutula akasuba, ukuya shinta no kuwila akasuba, abantu bonse baleshininkisha ukuti, ninefye Yawe, takwaba na umbi iyoo. 

7  Ine nine mpanga ulubuuto ne mfifi ine, nine ndeta inshita yamutende kabili ne nshita ya finkunka, nine ne Yawe ncita fyonse ifi. 

8  “We mulu akuloka ubololoke nge mfula, mwe makumbi akufumfumuneni ubololoke nge mfula, umushili nao wisuke, no kupususha kwine kutwale ifisabo, no bololoke bulekulila capamo, nine ne Yawe nkalenga ukuti ifi fintu ficitike.” Ni Yawe Lesa ewabumba fyonse 

9   “Cabulanda ku uumana na kabumba wakwe. Inongo imo iyilingenefye ne nongo shibiye shonse, bushe kuti eyapama ukulapashanya no waibumba? Bushe ibumba kuti elyalaipusha na kabumba ati ni finshi ulecita? Bushe ico ulepanga ecingatila takwata maboko mwa? 

10  Cabulanda ku mwana uwingapama ukweba wishi ati, ‘Cinshi ico mwamfyalile?’ Nangu ukweba banyina ati, ‘Cinshi mwampapile ine?’ 

11  “Ine ne Yawe, Lesa Wamushilo uwakwa Israeli kabili kabumba wakwe, pa fili nokubako ndetila nati, ‘Imwe tamwaba na nsambu ishakunjipusha palwa bana bandi, nangu ukulampeela icebo icakucitapo cimo. 

12  Ine neka nine nabumba isonde, no kubumba abantu bene abaikalapo. Nine nafungulula imyulu ku maka yandifye, nine nenga ukuti akasuba kalebalika, kumo kwine no mweshi, ne ntanda shine. 

13  Nine wine nkemya Sairasi pakuti abombepo umulimo umo uwakulungika ifintu ifyo ine napanga mu mutima wandi. Ine nkalamuwamishako inshila shakwe shonse. Eukankuulila cipya cipya umusumba wa Yerusalemu, no kundubwilako abantu bandi ababa muli bunkole. Pali uyu mulimo, awe takapokelelepo amalipilo iyoo, nangu ukulapokelapo icilambu. Nine Yawe umwine wa fita nalanda.’ ” 

14  Kabili Yawe asosa ati, “Ifyuma fya mu Egupto ne fya mu Kushi, fikaba fyenu, na balya bantu ba mu Saba ababa abatali bakaba basha benu, bakalamukonka panuma, ilyo ninshi bali mu minyololo. Bakalamukunkwila panshi, no kulasaala abati, ‘Cine cine nimwe mweka mwaba na Lesa, nao e Lesa ekafye kabili takwaba na umbi.’” 

15  Cine cine uli Lesa uwaifisa, we Lesa wakwa Israeli kabili umupusushi wakwe. 

16  Abapanga utulubi bonse bakasebana, bakaya ne nsoni nashibekata, bonse bakasebanina capamo 

17  Lelo abena Israeli bena Yawe akabapususha, akabapeela ipusukilo lyamuyayaya. Kanshi bena tabakabale abasebana, kabili tabakabale abekatwa na nsoni iyoo ukufika umuyayaya. 

18  Pantu efyo asosa Yawe uwabumbile umulu, ena e Lesafye. “Nine nabumba isonde no kulilinganya bwino, ewalikasha pa maka. Talibumba pakuti lilebafye amatololo, awe. Ico alibumbila ni pakuti epo abantu baleikala.” Atila, “Nine Yawe takwaba na umbi iyoo.” 

19  Atila, “Nshilandila mu bumfisolo iyoo, nangu ukufisama muno umwafiita. Ine nshaebele ukuti abana bakwa Yakobo balemfwaya icifwaye fwaye iyoo, pantu ine ndi Yawe, kabili nanda ifyacishinka, ndeshibisha na bantu ifyalungama.” Yawe e Lesa wa bantu bonse 

20  Yawe aletila ati, “Longaneni kuno, imwe mwe bantu ba mishobo yonse, iseni bonse mwe bapuswikepo. Abashakutuluka ni abo abatandasha utulubi twabo utwa fimuti ilyo baleendauka, abapepa ku milungu iyishakwata amaka yakubapususha. 

21  Iseni muilondolwele umulandu wenu mu cilye, abakuikaanina nabapandane amano. Bushe kale nani asoselepo kabela ifi fintu, no kufilondolwelapo libela? Bushe teine ne Yawe? Ishiba ukuti tapali Lesa umbi kano ine, umupusushi, kabili umololoke. Ala takwaba Lesa na umbi ukucila pali ine. 

22  “Kanshi imwe mwe bantu bonse mwe ba pano isonde, bweleleni uko ndi, pakuti mupusuke, pantu ine neka, nine Lesa takwaba na umbi. 

23   Nalapa, napalifye ine wine, nati, ifyo ine nsosa, ala fyacishinka, kabili nshakabweshe ifyo ine nanda. Napalifye ine wine, abantu bonse bakalaisa mukufukama kuli ine, bakandaya ifilayo no kumpetamina. 

24  Bonse bakalalanda pali ine abati, ‘Ni muli Yawe eka emwaba ubulungami na maka.’ Lelo bonse abamupata, awe bena bakasebana no kwikatwa insoni ku cinso cakwe. 

25  Lelo ni muli Yawe emo bamwana Israeli bakabela abakaele, kabili nabo bakalamulumbanya.”

