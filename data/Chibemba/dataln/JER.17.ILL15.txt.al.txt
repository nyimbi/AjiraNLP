1  Yawe aletila ati, “Imwe mwe bena Yuda, ifibi fyenu nafilembwa ku kalembelo ka cela akabaswa kuli daimondi, nafilembwa mu mitima yenu, na pa nsengo sha fibumbili fya malambo. 

2  Ee, abana benu balebukisha ifibumbili fya malambo, ne nceshi ifyo mwakuulila Ashera umulungu uwanakashi, mwisamba lya miti yonse iyalelema, na pa mulu wa tupili, 

3  na pa mulu wa mpili ishikulu mu mpanga. Ine nkaleta abalwani benu pakuti bakese mutapa ifyuma fyenu ne fintu ifyo mwatutila. Ne cikalenga, mulandu wa fibi fyenu fyonse ifyo mucita mpanga yonse muli cino calo cenu. 

4  Mukafumamo muli cino calo ico ine namupeela ukuti cibe icuma cenu. Kabili nkaleka mukalebombela abalwani benu mu calo ico imwe mushaishiba, pantu ine icipyu cilebilima ngo mulilo uuleyaka lyonse.” Imilandu iyalekana lekana 

5  Ifi efyo Yawe alanda ifyakuti, “Alitipwa umuntu uufumya amano kuli Yawe, uutetekela mu muntunse, uushintilila ku muntu uuli nokufwa. 

6  Umuntu wa uyu musango aba nge cimpusa ca mu matololo, takamonepo icisuma nelyo cimo ilyo cikesa. Akekala mu ncende ishalatauka isha mu matololo, umwaba umushili uwacicelekese, umushingekala umuntu nelyo umo. 

7  “Lelo umuntu uutetekela Yawe no kumusumina, awe ena alapaalwa. 

8   Ena aba ngo muti uwalimbwa mupepi na menshi, uulosha imishila yauko ku mulonga. Wena tautiina nangu ulusuba lwise, pantu amabula yauko yabafye ayalelema. Nangu takuli mfula, te mulandu iyoo, wena tauleka na kutwala ifitwalo nakalya. 

9  “Nani uwingeshiba ifyaba umutima wa muntu? Umutima wa muntu walicila pali fyonse kukuba no bucenjeshi, kabili no kubipisha ewabipishapo. 

10   Ine ne Yawe nine nengula ifitontonkanya umuntu, nine njesha no mutima wakwe. Nine nambula umuntu onse, ukulingana ne myendele yakwe, ukulingana ne fintu ifyo acita.” 

11  Umuntu uunonkela ifyuma mu musango wabipa, aba nge cuni icilalila no kutota amani ayo cishabikila. Pa fyuma fyakwe akapelwapofye, ilyo ashilati afike pa cimo ca buntu bwine bwine, na pakulekelesha akasangukafye icipuba. 

12  Iŋanda yesu iyakupepelamo Lesa, yaba nge cipuna cabufumu icacindama, icaba pa lupili ulutali ukutulafye ku ntendekelo. 

13  Yawe eo abena Israeli batetekela, bonse abamusangukila bakasebana. Bakashima nga filya fifuutika amashina ayalembwa mu lufukutu, pantu bena balisangukila Yawe uwaba kamfukumfuku ka menshi ayakubapeela ubumi. Yeremia apapata Yawe 

14  We Yawe, wingamposhako, na ine ninshi nalapola, mpusushako, na ine ninshi nalapusuka. Pantu ine niwefye numbanya. 

15  Abantu balanjeba ine abati, “Nge shiwi lyakwa Lesa lili kwi, filya fintu Yawe apanga ukutucitila? Uleke lifikilishiwe!” 

16  We Yawe, awe ine nshabutuka imilimo yobe iya kucema, Walishiba teine nakumbilwe ubushiku bwe shamo, kabili walishiba conse icifuma mu kanwa kandi. 

17  Wilanenga ukuti ndetiina, pantu ni muli iwe mfisama ilyo nsanswa. 

18  Abancusha ine, ebo uletela insoni, lelo ine, awe winenga mbe ne nsoni. Bena ebo utiinyefye, lelo ine, awe wintiinyako. Ale baletele ifinkunka, ubonaule bonse umupwilapo! Ukucindika Isabata 

19  Yawe alandile kuli ine ne Yeremia ati, “Keminine pa mpongolo ilya beta ukuti Mpongolo ya bantu, iyo ishamfumu sha muno mu Yuda shipitilapo pakuya mu musumba na pakufumamo, elyo kabili uye na pa mpongolo shimbi shonse isha mu Yerusalemu. 

20  Uye beba ukutila, ‘Umfweni ishiwi lyakwa Yawe mwe bashamfumu ba mu calo ca Yuda nemwe bene mwe bena Yuda bonse na bambi bonse abaikala mu Yerusalemu, abapitila pali ishi mpongolo. 

21  Ifi efyasosa Yawe. Mwilasenda icipe icafina pa bushiku bwe Sabata no kulacipisha pa mpongolo sha Yerusalemu, 

22  Mwilafumya mu mayanda yenu icipe icafina pa bushiku bwe sabata. Pa bushiku bwe Sabata mwilaesha ukulabombapo umulimo nelyo umo, pantu bushiku ubwashila, kanshi muli nokubusungafye nga mulya mwine nakonkomeshe ifikolwe fyenu. 

23  Lelo ifikolwe fyenu tafyaumfwile ifyo ine nafyebele, tafyaposeleko na mano nakalya. Fyalitaleme, fyakaana ukulambeela no kulasekelela amafunde yandi.’ 

24  “Nomba nga mwaumfwa no kulambela bwino bwino ne Yawe, nga mwaleka ukulapisha icipe icafina pa mpongolo sha uyu musumba pa bushiku bwe Sabata, nga mwaikalafye pa bushiku bwe Sabata, pantu bushiku ubwashila, kabili nga mwaleka ukulabombapo mulimo nelyofye umo, 

25  ninshi lyena bashamfumu na bacilolo babo bakulaingilila pa mpongolo sha Yerusalemu, bakulakwata na maka yabufumu ayo Davidi akwete. Ninshi lyena bakulaendela capamo na bena Yuda na bena Yerusalemu mu maceleta na pali bakabalwe, na mu musumba wa Yerusalemu pefye mwakulaisula abantu paa. 

26  Na bantu bakulatula mu misumba ya muno calo ca Yuda na mu mishi iyashinguluka Yerusalemu. Bakulatula na mu citungu ca bena Benjamini, na mwishika lya mpili, na pa mpili pene, na ku matololo ya Negebu. Bakulaleta mu ŋanda yandi ne Yawe amalambo ayakoca, na malambo yambi, ne mituulo ya cabunga, no bubani, ne mituulo iyakuntotela. 

27  Nomba nga tamulembeela, mulakaana ukulaikalafye pa bushiku bwe Sabata, mulapisha ne fipe ifyafina pa mpongolo sha Yerusalemu pali ubu bushiku, awe ninshi ine nkoca impongolo sha Yerusalemu ku mulilo. Noyo mulilo ukoca amayanda ayacindama aya mu Yerusalemu, takwakamoneke nelyo umo uwakuushimya.”

