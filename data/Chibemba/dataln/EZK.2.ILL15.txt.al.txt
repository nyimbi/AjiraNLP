1  Atile kuli ine, “We mwana wa muntu ima. Iminina, nande nobe.” 

2  Ilyo acili alelanda, Umupashi waisa muli ine wanjiminika, kabili naumfwa alenjeba ati, 

3  “We mwana wa muntu, ine nalakutuma ku bena Israeli, kuli uyu mushobo uwansangukila, uucili na nomba walinsangukila. Bena na bashibo babafye abansangukila ukushinta na lelo. 

4  Abantu ndekutumako ni bankosa mitwe kabili abaumalala imitima. Ukatile kuli bena auti, ‘Ifi efyo Imfumu Yawe alesosa.’ 

5  Bena ni bacisanguka, kanshi nga cakuti baya tesha atemwa baya kaana ukumfwa, te mulandu, cikulufye baya ishiba ukuti kasesema umo alibasokele. 

6  “Kanshi iwe we mwana wa muntu, wikaya batiina, wikalatiina nefyo bakaya mukulasosa. Bakakushinguluka nga bacilasa ne myunga, ne mikalile yobe ikaba kwati waikala na bakaliŋongo. Nomba iwe tecakwesha kutiina kufyo bakalakweba, wikalatiina na nkanshi isho bakalakutumbila, pantu ni ŋanda ya bacisanguka. 

7  Iwe uli nokulabebafye amashiwi yandi, nangu bakayomfwe atemwa iyoo, pantu ni bacisanguka. 

8  “Lelo iwe we mwana wa muntu, umfwa ifyo ine ndekweba. Tecakwesha ukunsangukila nga ilya ŋanda ya bacisanguka. Ale asama, ulye ico ine nalakupeela.” 

9  Ilyo nati ndoleshe, namonafye ukuboko kulentambika icitabo icipombwa. 

10  Nao acipombolola pa menso yandi, na ine namona ukuti konse konse kuntu kwalembwa amashiwi ya misowa, no kuloosha no kushama.

