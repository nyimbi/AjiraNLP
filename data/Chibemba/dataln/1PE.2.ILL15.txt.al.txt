1  Kanshi mutaluke ku fibi fyonse, ku bufi bonse, kuli bumfundabuteshi, ku mufimbila na kukubepeshanya. 

2  Mube kwati tunya tufyelwe nomba, mulefwaishafye ukonka ibele lyeka lyeka ilyakulisha imipashi yenu. Epakuti mukonka ilyo ibele mumone ukukula bwino mukupusuka. 

3  Pantu imwe mwaliyumfwila ifyo Imfumu yawama. Kristu e libwe ilyumi 

4  Iseni ku Mfumu, ilibwe ilyumi, ilyo abantu basuulile abati lyafyefye, lelo Lesa elyo asala ukuba ilikankala. 

5  Imwe mube nga mabwe ayomi ayakuti Lesa abomfya pakukuula iŋanda yakwe. Muli iyi ŋanda yakwe emo imwe ku maka yakwa Yesu Kristu mwakulabombela Lesa nga bashimapepo bamushilo, pakulamulekela amalambo ya mapepo ya mitima yenu ayakusansamusha Lesa. 

6  Pantu ifyalembwa mu Malembo Yamushilo fitila, “Moneni ndebika ilibwe mu Sioni, ilibwe lya petungi ilyo nasala kabili ilyacindamisha. Elyo no muntu onse uwamucetekela, takatale ekatwa ne nsoni.” 

7   Kuli imwe mwe basumina, ili libwe lyacindamisha. Lelo ku bashasumina bena, “Ilibwe ilyo bakakuula basuulile, lyaisa ba e libwe lyakwikasha petungi.” 

8   Pambi napo catila, “Libwe ilyakulenga abantu ukuipununa, e libwe ilyakulenga abantu ukuwa.” Balaipununa pantu tabanakile mashiwi yakwa Lesa. Kwena nico efyo Lesa abateyanishishe. Umushobo Lesa asala 

9   Lelo imwe muli mukowa Lesa asala, bashimapepo ba Mfumu, umushobo uwamushilo, abantu bakwa Lesa bene bene. Fyonse ifi ni pakuti muleba abakubila ku bantu ifintu ifyakupapa ifyo Lesa acita mukumwita ukufuma mu mfifi no kumuleta mu lubuuto lwakwe ulwakupapa. 

10  Kale tamwali bantu bakwa Lesa, lelo nomba muli bantu bakwe. Kale tamwapokelele luse lwakwa Lesa, lelo nomba mwalipokelela uluse lwakwe. Nga bantungwa mube abasha bakwa Lesa 

11  Mwe batemwikwa bandi, apo mwaba abeni kabili abalendo muli cino calo, ndemupapata ukuti mwilakonkelela ulunkumbwa lubi ululwisha imyeo yenu. 

12  Ilyo muleikala na bantu abashaishiba Lesa, muleba ne mibeele isuma. Lyena epakuti nelyo balemubepesha ukucita ifibi, lelo bakese lumbanya Lesa pa Bushiku Imfumu ikabwela ico balemona ifisuma mucita. 

13  Pa mulandu wa Mfumu mulenakila ubuteko bonse ubwa bantu. Mulenakila kateeka mukalamba, pantu e mukalamba pali bonse. 

14  Mulenakila na balashi, pantu ebo kateeka mukalamba apeela amaka yakukanda abalelufyanya no kutasha abo abalecita ifisuma. 

15  Pantu Lesa afwaya ukuti, imwe ku ficitwa fyenu ifisuma, muputule umulomo wakusabaila kwa fipumbu fya bantu. 

16  Mu mikalile yenu mube abantungwa. Nomba mwilabomfya buntungwa bwenu ukuba akabepesho kakucitilako ifibi. Lelo mu mikalile yenu mube nga abasha bakwa Lesa. 

17  Mulecindika umuntu onse, muletemwa na babwananyina. Muleba na katiina kuli Lesa, mulecindika na kateeka mukalamba. Mulepashanya Kristu mu macushi yakwe 

18  Mwe babomfi mulebeela no kucindika bashikulwinwe. Mwilacita ifyo kuli abo aba luse no mutembo, lelo na ku bakali bene. 

19  Pantu nga mwaba no mutima wakucita ubufwayo bwakwa Lesa, ilyo muleshipikisha mu macushi ayakumufyengeleshafye, ninshi Lesa akamupaala. 

20  Lelo nga muleshipikisha impumo bamupuma ico mulufyenye, cinshi mwingamwenapo? Lelo nga muleshipikisha mu macushi ilyo mucitile icilungeme, ninshi lyena Lesa akamupaalilapo. 

21  Ala ni kuli ifi fine eko Lesa amwitilako. Pantu Kristu umwine alimuculile, amushilile ne cilangililo pakuti na imwe mulemupashanya. 

22  Kristu ena tabifishe, kabili tatalile alanda fyabufi. 

23  Kristu ilyo balemutuka, wena tabatukilemo. Kristu tapangile abalemucusha ilyo alecula, lelo alesubilafye muli Lesa Kapingula wamulinganya. 

24  Kristu umwine asendele ifyabubifi fyesu mu mubili wakwe pa musalaba, epakuti na ifwe tutaluke umupwilapo ku bubifi, tuleikala abakaele pa cinso cakwa Lesa. “Filonda fyakwe efyamundapa.” 

25  Pantu kale mwali kwati ni mpaanga ishaleendafye icende ende, lelo nomba mwalibwelulukila kuli Kacema, kabili Kangalila wa myeo yenu.

