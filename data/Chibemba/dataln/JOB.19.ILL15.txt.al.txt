1  Elyo Yobo nao ayasuka no kutila, 

2  “Bushe mukaleka lilali ukuncusha, no kunjebaula mu milandile yenu? 

3  Namuntukaula imiku ikumi, teti mumfweko ne nsoni pafyo muncita? 

4  Nga cakuti ine nalilufyanya, imwe camusakamikila nshi? Pantu cilubo candi. 

5  Nga cakuti imwe mwalaitutumuna pali ine, no kubomfya ubucushi bwandi nge cakunshinina, 

6  mwishibe ukuti ni Lesa ewanjilikisha. Ewampombela mwisumbu lyakwe. 

7  “Ine nangufye nailishanya pa bunkalwe bancita, awe tapaba uwakunjasuka. Nangufye nafwaya ukulubulula, tapaba wakumputwila umulandu mu mulinganya. 

8  Lesa alinjisalila inshila, kanshi teti mone na pakupita. Abika mfifi mu nshila shandi. 

9  Alimpokolola ubucindami bwandi, amfula ne cilongwe ku mutwe wandi. 

10  Nangonaula mu mbalifye shonse, tapali ico ndi, nashula isubilo lyandi nga filya ashula umuti. 

11  Alinjimisha ubukali bwakwe, ancita ngo mulwani wakwe. 

12  Ifita fyakwe ifyamaka nafimpalamina, nafiipekanya kukunsansa, nafishinguluka itenti lyandi. 

13  “Lesa alintalusha kuli bamunyinane, na bonsefye abanjishiba nabanseeluka. 

14  Balupwa lwandi nabantaluka, na bacibusa wandi nabandekelesha. 

15  Abeni nalepokelela na babomfi bandi abakashana balemona ine ngo mweni, nsangwike umwinafyalo mu menso yabo. 

16  Nga naita umubomfi wandi, tewakunjasuka nakalya, nangufye mpapate shani. 

17  Ku mukashi wandi nako umupu wandi ulenunka pipi, na kuli bamunyinane kwine ndenunka umukusa. 

18  No twaice twine natunsuula, nga twamona ine tulentumfya. 

19  Abanandi bonse nabampata, na batemwikwa bandi nabo nabanjalukila. 

20  Niŋonda, nshelefye amafupa yeka yeka, nshalilefye ku mutwe, mpuswikefye kwempe! 

21  “Nangulukeniko mwe bacibusa wandi, shi nangulukeniko pantu ukuboko kwakwa Lesa nakuntitikisha. 

22  Cinshi mulencushisha ifi ngefyo Lesa alencusha? Bushe tamwakanake ukucusha umubili wandi? 

23  “Iyee, nga kuti yalembwa amashiwi yandi! Ala, kuti natemwa yalembwa mu citabo. 

24  Yalembwa ku cilembelo ca cela na ku mutofwe, yabaswa na pa cilibwe pakuti yabelelela. 

25  Nomba ine, naishiba ukuti ndubulwila wandi aba umumi, na pakulekelesha akesa iminina pano calo. 

26  Nangu panuma inkanda yandi yaonaika kuli ubu bulwele, nkatamba Lesa no mubili wandi. 

27  Ine eo nkamona na menso yandi aya, teumbi iyoo, nine wine. Ala umutima wandi eo ulekabila pa maka. 

28  “Nga mwalanda amuti, ‘Twalamucusha nganshi, natufwaye inshila yakumupeelelamo umulandu!’ 

29  Mufwile ukutiina ulupanga mwe bene, pantu icipyu cakwa Lesa ecilenga ukuti amulimune ku lupanga, elyo no kwishiba mukeshiba ukuti ubupingushi eko bwaba.”

