1  Ine pano ndi, nalishiba ifyo Yawe akanda umuntu. Ine nalipitilako ku cikoti cakwe icikali. 

2  Alintamfishe no kuleka nalaenda mu cifulo umwafiita fititi umushaba ulubuuto, 

3  Nine neka alelwisha lyonse, alebwekeshapo libili libili mu nshita yonse iya kasuba. 

4  Anshilefye imisakalala, namfunaula na mafupa. 

5  Anjisalile mu cifungo, kabili ndi uwashingulukwa no bulanda ne cililishi. 

6  Anengele ukulaikala umwafiita fititi, kwati bantu abafwile imyaka ishishibantu. 

7  Anshingulwishe ilinga ilyakuti ine nafilwa no kufulumukamo, ankaka ne minyololo iyafinisha. 

8  Nangu napundile no kukuuta mutuule, awe tewakuposako na mano kufyo nalemupapata. 

9  Nancilikila inshila ku mabwe ayabaswa ayakulu, nalenga inshila yandi ukuba iyashokana. 

10  Ambelamine nge ciswango ca bea, andalilile nge nkalamo. 

11  Amfumishe mu musebo, ayansantaula, ansha nefyo fine uwalekeleshiwa. 

12  Ali akana mu buta bwakwe, alanyandika ne mifwi kwati ndi wakulasapo icandamali. 

13  Nandasa mu mutima, ku mifwi afumishe mu mufuko wakwe. 

14  Nsangwikefye icakuwela ku bantu ba mitundu yonse, balenyimbila ne nyimbo sha manshoko akasuba konse. 

15  Andishishe ifinkolwankolwa, no kunwensha ifyalula. 

16  Ali alenshiba impumi panshi, nankulaula na meno pa mabwe no kumfumfumya mu lukungu. 

17  Ine nomba nimpokwa umutende, nindaba nefyo ishuko lyaba. 

18  Eco ndelandila nati, “Awe ine nomba umucinshi wandi naupwa, ne citetekelo cakulolela pali Yawe naco nacipwa.” 

19  Ndeti nga nalatontonkanya pafyo ndecula, na pafyo ndeseuluka, awe na ku mukoshi kwalaselauka, pantu fyonse filulile nge ndusha. 

20  Ici cintu ecilemfupula umutima lyonsefye no kumponya pa musao. 

21  Lelo kwena pali cimo ico ndeibukisha, ico cintu ecilenkoseleshako umutima. 

22  Icakuti icitemwiko cakwa Yawe tacipwa eco tushafwila, ne cikuuku cakwe tacipwa inshiku shonse. 

23  Apo shicela alalanga cipya cipya icikuuku no luse, pantu wena lyonsefye wacishinka. 

24  Naisosha ne mwine nati, “Yawe e cumafye ico ine nakwata, epela, kanshi eo ine nakulatetekelafye.” 

25  Yawe musuma kuli bonsefye abamutetekela, musuma ku bamufwaya fwaya nokucita ifyo afwaya. 

26  Kanshi caliwama umuntu ukulateka umutima, ilyo alelolela ukupususha kwakwa Yawe. 

27  Cisuma nganshi umuntu ukulateka umutima, ilyo alepita mu macushi mu nshita ya bwaice bwakwe. 

28  Ilyo Yawe aletelapo umuntu ubucushi, aletala aikala eka, no kukutumaninamo pantu ni Yawe eumuletele ubucushi. 

29  Elailishanya iyoo, ashibe umutwe panshi no kupepa pantu nalimo kucili isubilo. 

30  Aleke uulefwaya ukumuma pesaya amumefye epakuti esulemo ukusebana. 

31  Ala Imfumu yaba no luse, tailekelelako ku bantu umuyayaya, iyoo. 

32  Nangufye pambi ingamukanda, ilamulangulukilako, pantu yalikwata icitemwiko icishipwa. 

33  Pantu te ku kutemwa kwaiko icushisha nangu ukulenga abantu ubulanda. 

34  Ukunyantilila ababa mu cifungo pano isonde ponse, awe Imfumu taikufwaya iyoo. 

35  Ukukanapeela muntu insambu isho Lesa Mukulu umwine amupeela, nako kwine taikufwaya iyoo. 

36  Ukupondamikila umuntu umulandu mu cilye, naco taifwaya iyoo. 

37  Nani uwingalandapo cimo, no kucitika cacitika, nga cakuti Imfumu taicisuminishe? 

38  Bushe te ku kanwa kakwa Lesa Mukulu ukufuma ishuko nangu ishamo? 

39  Nga cinshi umuntu umwinakufwa engalailishanishisha, nga akandilwa palwa kubifya kwakwe? 

40  Ala natuletontonkanyapo pa mibeele yesu no kuyesha, pakuti tulebwelela kuli Yawe. 

41  Natulelosha imitima yesu na maboko yesu ku mulu kuli Lesa, tulepapatafye tuleti, 

42  “We Yawe, ala ifwe twalibifya, kabili twalikusangukila, nobe tawatubelelako na luse iyoo. 

43  “Waliifimbilisha ne cipyu icikalamba no kutukunkunika, no kutulofya ukwabula no luse. 

44  Waliifimbilisha ne kumbi ilyatikama, ilyo amapepo yesu yashingapulamo ukufika uko uli. 

45  Ee, nautusangula icishala kabili ifisoso, mu bantu ba mitundu yonse. 

46  “Abalwani besu bonse baletutuka, no kulatupoma akawele. 

47  Ifyakutiinya ne fyakutuwisha nafitutengamina, pamo pene no boni no kulofya kwine.” 

48  Mu menso yandi mulekonkoloka ifilamba nga menshi, pa mulandu wa kucula kwa bantu bandi. 

49  Mu menso yandi tamwaleke kulalukuta filamba, no kufwaya tayalefwaya kuleka iyoo, 

50  mpakafye we Yawe ku mulu ukatulolekeshepo, no kumona ifyo ifwe tulecula. 

51  Umutima wandi ulecula, pakumona ukucula kwa bakashana bonse aba mu musumba wandi. 

52  Abali kale abalwani bandi apabula umulandu, ebalenunga nge cuni. 

53  Bamposele umutuntulu mu cilindi, bandasa na mabwe ninshi ndi mukati. 

54  Amenshi nayo yaisa yalafika na ku mutwe, na ine nati nokuti, “Awe mwandi ine nomba lwapela.” 

55  Mu cilindi mwine umwashika nganshi, nasukile nakuuta peshina lyobe, we Yawe. 

56  Nobe waŋumfwa ilyo ndekupapata ukuti umfwe inkuuta yandi, wicilika na matwi yobe kukulila kwandi. 

57  Wapaleme mupepi na ine ilyo nalekulilila, wanjasuka nokuti, “Witiina!” 

58  “Waisa ndubulwilako we Mfumu, no kundubula, wandubula. 

59  We Yawe, walishiba ifyo ine bamfyenga, ala umputwileko umulandu. 

60  Walimona ifyo bailandula, walishiba na fyonse ifyo bampangila. 

61  “We Yawe, naumfwa insele balentuka, nawishiba fyonse ifyo balepanga ukuncita. 

62  Akasuba konse nine abalwani bandi baleyamba mufyo balesosa no kutotoshanya. 

63  Mona ilyo bekele nangu ilyo beminine, awe ninefye baleimba mu nyimbo shabo ishakunseka. 

64  “We Yawe, ale balimune, ukulingana ne fintu bacita. 

65  Lekafye imitima yabo ikose ndi, no kubatipwila ubatipwile. 

66  Ala ubakunkunike mu cipyu ca bukali bobe, ubalofye ubafumye na pano isonde, we Yawe.”

