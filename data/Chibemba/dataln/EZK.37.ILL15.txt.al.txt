1  Ukuboko kwakwa Yawe kwali pali ine elyo ansenda mu Mupashi wakwe, antwala na mwishika umwaiswile amafupa ya bantu. 

2  Elyo Yawe ampisha mwishika, na ine namona ukuti muli amafupa ya bantu ayengi, kabili nayo ayauma umuswalala. 

3  Epakunjipusha ati, “We mwana wa muntu, bushe muli aya mafupa kuti mwabwelela ubumi nakabili?” Na ine nayasuka nati, “We Mfumu Yawe, we wishibe niwe.” 

4  Elyo anjeba ati, “Sesemena aya mafupa amashiwi yandi. Uyebe auti, ‘Mwe mafupa ayauma umfweni ishiwi lyakwa Yawe. 

5  Ifi efyasosa Imfumu Yawe ku mafupa ati, ine nkamuputilishamo umupu no kumubweseshamo ubumi. 

6  Ine nalamubikako imishipa ne minofu elyo ne nkanda ifimbepo. Nalamuputilishamo umupu no kumubweseshamo ubumi. Elyo mwalashininkisha ukuti kanshi ine nine Yawe.’” 

7  Kanshi na ine epakusesema ngomo bankonkomeseshe. Kuti ilyo ncili ndesesema, awe naumfwafye amafupa yalati mpampampa, yatampa no kulalundikana ifupa pe fupa. 

8  Pa nshita ine iyo ndetamba, awe amafupa yaba ne mishipa, kwaba ne minofu, ne nkanda yafimbapo. Lelo tabalepema nakalya. 

9  Elyo Yawe anjeba ati, “We mwana wa muntu, sesemena umwela. Eba umwela ukuti ifi efyasosa Imfumu Yawe ati, ‘Isa we mupu utule mu tupinda tune, wise upupile muli ifi fitumbi pakuti fibe no bumi nakabili.’” 

10  Kanshi na ine epakulasesema ngomo mwine akonkomeseshe. Awe no mupu waingila mu fitumbi, na bantu babuka, baiminina no kwiminina, nalyo ibumba lya bantu ilishaikulila ilya fita. 

11  Elyo Yawe alanjeba ati, “We mwana wa muntu, aya mafupa e bantu bonse aba ŋanda yakwa Israeli. Bena batila, ‘Ifwe twalyuma umuswalalala, tatusubila kantu, twalilobelela.’ 

12  Kanshi sesemena abantu bandi amashiwi yandi, bebe ukuti ine ne Mfumu Yawe nkesula inindi shabo, nkabafumyamo no kubabwesesha mu calo ca Israeli. 

13  Inindi shabo isho abantu bandi bashiikwamo, ilyo ine nkashisula no kubafumyamo elyo mukashininkisha ukuti kanshi ine nine Yawe. 

14  Ine nkamuputilishamo Umupashi wandi, nkamubwesesha no bumi, no kuleka mukaleikala mu calo cenu. Elyo no kushininkisha bakashininkisha ukuti kanshi ine nine Yawe nalanda, ala no kucita efyo ine nkacita. Efyasosa Imfumu Yawe.” Abena Yuda na bena Israeli bakabafye ubufumu bumo 

15  Kabili ishiwi lyakwa Yawe lyaishile kuli ine aliti, 

16  “We mwana wa muntu, ale buula inkonto iya cimuti, lembapo auti, ‘Ubufumu bwakwa Yuda no bwa bana bakwa Israeli abaikatana nankwe.’ Elyo kabili buula inkonto ya cimuti imbi, lembapo auti, ‘Icimuti cakwa Efulemu, icaba cakwa Yosefu, na ba ŋanda yakwa Israeli yonse abaikatana nankwe.’ 

17  Elyo wikatanye inkonto shonse shibili mu minwe yobe, pakuti shibe kwati ni nkonto imo. 

18  Ilyo abanobe balekwipusha umo ici cilolele, 

19  ubebe ukuti ifi efyasosa Imfumu Yawe ati, ‘Nkabuula iyo nkonto yakwa Yosefu, iyaba mu minwe yakwa Efulemu, iyalembwapo inko sha bena Israeli ishikatana nao, no kuikakatanya pamo neyo nkonto ya bena Yuda. Nkashisangula inkonto imofye, kabili shikasanguka imo mu minwe yandi.’ 

20  “Ala iwe ikatanya inkonto isho shibili isho ulembelepofye, leka na bantu bashimone. 

21  Bebe ukuti, ifi efyasosa Imfumu Yawe ati, ‘Nkafumya abena Israeli mu mishobo ya bena mupalamano umo baya, nkabalonganya pamo, elyo nkababweseshe na mu calo cabo. 

22  Nkabakumbinkanya pamo pakuti bakabe umushobo umo winefye mu calo, mu mpili sha Israeli. Bakakwata imfumu imofye iyikalabateeka. Tabakabe nakabili imishobo ibili, kabili no bufumu bwabo tabwakapatukane pabili iyoo 

23  Tabakaleikowesha ku tulubi nakabili, nangu ukulaikowesha ku fyabipa ne ifyamakankamike. Nkalabapususha ku misango yabo yonse iyalelenga ukuti balebifya no kulansangukila. Nkabasangulula, nabo bakalaba abantu abandifye, na ine nkalaba Lesa uwabofye.’ 

24  “Umubomfi wandi Davidi eukaba imfumu yabo. Bonse bakakwatafye kacema umo, bakalanakila amafunde yandi no kusunga ifipope fyandi. 

25  Bakalaikala mu calo ico napeele umubomfi wandi Yakobo, umo ne fikolwe fyabo fyaleikala. Emo abene bakalaikala pe pamo na bana babo bene, kumo kwine ne finshikulula fyabo fine. Umubomfi wandi Davidi eukalabateeka pe na pe. 

26  Nkapangana nabo icipangano icamutende, icikaba icakubelelela pe. Nkabasandulula bakabe abengi, kabili ine nkasonta ne cifulo candi icamushilo mu calo cabo, no kubelelela emo cikabelelela pe. 

27  Tukalaikalamo nabo, kabili ine nkalaba Lesa uwabofye, nabo bakalaba abantu abandifye. 

28  Ilyo nkasontamo icifulo candi icamushilo icikabelelela pe, elyo imishobo ya benafyalo ikashininkisha ukuti kanshi nine ne Yawe naipatwila ne mwine abena Israeli ukuti babe abamushilo.”

