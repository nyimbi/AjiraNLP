1  Ifi efyasosa Yawe ati, “Kabiye ulungame kwisano lya mfumu iyileteeka icalo ca Yuda nokuya yeba iyi mbila iyakuti, 

2  ‘Umfwa ishiwi lyakwa Yawe, we mfumu ya bena Yuda, we waikala pa cipuna cakwa Davidi, iwe pamo na bacilolo bobe, kumo kwine na bena Yerusalemu, abengilila pa mpongolo ishi. 

3  Ine ne Yawe ndemweba imwe ukulacita ifintu ifyalungama kabili ifyacishinka. Mulepokololako abantu abo incenjeshi shakantu shilecenjesha. Mwilacusha nangu ukucita ulukakala ku benafyalo nangu bakashiwa, nangu bamukamfwilwa, kabili mwilaipaya bakaele muli ino ncende. 

4  Nga mwalakonka bwino bwino ifyo ine ndemukonkomesha, awe ninshi bashamfumu abakupyana pa cipuna cakwa Davidi, pamo na bacilolo babo kumo kwine na bantu babo, bakulakonkanya ukulaingilila pa mpongolo she sano mu maceleta na pali bakabalwe. 

5  Lelo nga mwakaana ukulambeela, ne Yawe ndemweba ukutila nalapa ukuti, napalifye ine, ili isano likabongoloka, pakashalafye ifitantala.’” 

6  Pantu ifi efyasosa Yawe palwe sano lya mfumu ya bena Yuda. “Imwe, ndemumona nge calo ca Gileadi, ngo lupili lwa ku Lebanoni, lelo kwena ine nkamusangula amatololo, nge mishi umushikala bantu. 

7  Ine nkamutumina abakwisa monaula. Bonse bakesa ne fyanso fyabo, bakesa putaula inceshi shonse ishisuma isha miti iyalepesha iya keda, bakesa shiposa na pa mulilo. 

8  “Ilyo abantu ba mishobo iyingi bakalapitapo, bakalaipushanya abati, ‘Bushe kwena mulandu nshi walengele ukuti Yawe acite ifi kuli uyu musumba ukalamba?’ 

9  Nabo elyo bakalaasuka abati, ‘Nico balya bantu balisuulile icipangano cakwa Yawe Lesa wabo, balepepa no kubombela imilungu imbi imbifye.’” Ifyakulanda palwa mfumu Shalumu 

10  Imwe mwe bena Yuda, mwilaloosha uufwile, nangu ukulila pa mulandu wa mfwa yakwe. Mulilile uyo uulesendwa muli bunkole pantu ena takatale abwela, kabili takamone icalo afyalilwemo. 

11   Pantu ifi efyasosa Yawe palwakwa Shalumu mwana Yosia, imfumu ya bena Yuda, uwali imfumu pa cifulo cakwa wishi Yosia uwafumine kuli ino ncende. “Ena takatale abwelela nakalya. 

12  Kulya kwine ku calo bamusendele bunkole, no kufwila eko akaya fwila. Cino calo takatale nakabili acishimpamo ilinso.” Ifyakulanda palwakwa Yehoyakimu 

13  Alishama umuntu uukuula isano lyakwe mu nshila ishishalungama, uulundapo ne miputule ya pamulu mu fintu ifyakupokelafye mu bucenjeshi, uulenga abanankwe ukumubombela ukwabula nelyo cimo, ukwabula ukubalipila pa milimo yabo. 

14  Alishama umuntu uutila ati, “Ine nalakuula iŋanda yandi iyikulu, mbikepo ne ntunti iya miputule ikulu. Mbikemo na mawindo, ku cibumba nkuulilileko ne mbao isha miti itali iya keda, nshingwilileko ne langi ilyakashika cee.” 

15  Bushe, ukukuula iŋanda iya miti iya keda, nangu iŋanda iyacila shonse ku busuma, bushe iwe uleti ekuba imfumu? Bushe wiso talelya no kunwa pamo nga iwe? Lelo ena alecita umulinganya pamo no bololoke, kabili aleshuka nganshi muli fyonsefye ifyo alecita. 

16  Abalanda na bapina alebaputwila bwino imilandu, na fyonse fyalebafye bwino, pantu ukucita ifi ekunjishiba ine. Efyasosa Yawe. 

17  Nomba amenso yobe no mutima obe fyalolafye kukumwenamo ubunonshi bwabucenjeshi, kukusumya umulopa wa bakaele, no kucita ulufyengo no bunkalwe. 

18   Kanshi ifi efyo Yawe asosa palwa mfumu Yehoyakimu mwana Yosia imfumu ya calo ca Yuda ukuti, “Takwakabe nangu umo uukamuloosha nga afwa, nangu uwakutila, ‘Owe munyinane! Owe we nkashi nandi, washa wamposa ee!’ Tapakamoneke wakumulila, nangu uwakupunda ati, ‘Owe mulopwe! Yangu imfumu ee!’ 

19  Ala akashiikwa nga punda, bakamukulila kunse ya mpongolo sha Yerusalemu, eko no kumuposa bakamuposa.” Ifyakulanda palwe shamo lya Yerusalemu 

20  Kanine pa lupili lwa Lebanoni epo ulebilikisha, uleke ne shiwi lyobe lyumwike mu Bashani. Ubilikishe ukufuma mu Abarimu, pantu bacibusa bobe bonse nababacimfya. 

21  Yawe alikusokele iwe pa nshita wali ne shuko, lelo iwe walikene ukumfwa. Kwena iwe efyo ucita ukutulafye na ku bwaice bobe, taufwaya nangu panono ukulabeela Yawe. 

22  Icimwela cikolulula bakacema bobe bonse, bacibusa bobe bakasendwa muli bunkole, elyo ukaba ne nsoni kabili ukasebana, ne cikalenga mulandu wa fibi fyonse ifyo iwe ucita. 

23  Iwe we waikala mu ŋanda iyakuulilwa ne miti itali iya keda iyafuma ku Lebanoni, yangu ifyo ukateta, ilyo iwe ukaponenwa na macushi, ukalaumfwa ubukali nga filya ciba ku mwanakashi uukomenwe ifumo. Yawe apingula ifyakucita Konia 

24   Ilyo Konia mwana Yehoyakimu aleteeka icalo ca Yuda, Yawe amwebele ati, “Napalifye ine ne Mumi, iwe nangu wingabafye nge mbalaminwe yabufumu ku kulyo kwandi, ala kuti nakusotolako, 

25  nkakuposa na mu minwe ya bantu abalefwaya ukukwipaya, balya bene bantu iwe utiinisha. Nkakuposa kuli Nebukadinesa imfumu ya ku Babiloni na ku bashilika bakwe abena Kaludea. 

26  Iwe pamo na noko ine ndemufwintila ku calo cimbi ico mushafyalilwamo, no kufwila imwe bonse babili eko mukafwila. 

27  Imwe tamwakatale amubwelela muli cino calo ico mufuluka ukubwelelako.” 

28  “Bushe kanshi ulya muntu Konia ali nge nongo iyitobeke, iyo baposele, iyo umuntu nelyo umo ashingafwaya, mwa? Nga nomba ena pamo na bamwane cinshi ico babafwintile mu calo ico bashaishiba? 

29  “We calo, we calo, we calo we, ala kutika kwishiwi lyakwa Yawe. 

30  Ifi efyasosa Yawe. Lemba ukuti uyu muntu takwatapo umwana, umuntu uushakatale ashukapo mu bumi bwakwe. Pantu takakwatepo bana abakashuka, abakwikala pa cipuna ca bufumu bwakwa Davidi, nangu ukuteekapo cino calo ca Yuda.”

