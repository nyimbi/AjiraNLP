1   Amashiwi ayasobelwe palwa calo ca Egupto ni aya. Moneni Yawe nanina pekumbi ililesensela, aleya ku calo ca Egupto. Utulubi twa mu Egupto tuleitutuminafye ku mwenso pa cinso cakwe, na bena Egupto bene imisana yabo naiputuka. 

2  Yawe alesosa ati, “Ine nkasongelekanya abena Egupto, munyina akemina munyina no kumulwisha. Umwina mupalamano nao akemina umwina mupalamano wakwe no kumulwisha. Umusumba nao ukalwisha umusumba ubiye. No bufumu nabo bukemina ubufumu bubiye. 

3  Ine naya kukufulunganya ifyo abena Egupto bapekanya, naya kukubafulunganya na mano yene. Bakulalomba utulubi twabo ne milungulwa ine pakuti ibafwilisheko, bakulaipusha bakabuka babo, no kulaesha ukupandwa amano ku mipashi ya bantu abafwa na ku ngulu. 

4  Nomba ine nkaleka imfumu imo iyikakashi, kabili iyikali, eyo ikateeke abena Egupto. Nine ne Mfumu Yawe umwine wa fita nasoselapo.” 

5  Amenshi ya mu mumana wa Nailo yakalacepelako, ukasuke umumana auma na ndi. 

6  Imilonga iyaitamo nayo ikalakaminako, no kutampa ukulanunka piipi. Amatete yakoma kumo kwine na macinda, 

7  pamo pene ne fyani fya mu lulamba lwa Nailo, na pa mawilo ya mumana. Na fyonse ifyaba mu mabala ayalimwa mu lulamba lwa Nailo fikoma, fikasendwe na ku mwela, tapakashale kantu nangu kamo. 

8  Abalondo bonse abaikalila ukwipaya isabi mu Nailo bakalashinta mu nshiku no kulalanguluka, pantu amalobo yabo na masumbu yabo tayakakwate mulimo. 

9  Balya bapikula insalu ishawamisha bakalengwe nsoni, na bapikula insalu ishatelela bakafuupuka. 

10  Bakapikula wa nsalu na balya abacenjela mu fyakupanga panga, nabo bene bakafuupuka no kulalanguluka. 

11  Kwena intungulushi sha mu musumba wa Soani, ala shalitumpa, na bantu abapandako Farao imfumu ya mu Egupto amano nabo bene tababa na mano. Kuti mwaeba shani Farao ukuti, “Ndi mwana wa bamano ine, umwana wa shamfumu shakale.” 

12  Iwe Farao nga abalekupandako amano bali kwi? Bushe kuti bakwebako ifyo Yawe umwine wa fita apanga ukucitila icalo ca Egupto? 

13  Bacilolo ba mu Soani tababa na mano, ne ntungulushi sha mu Memfisi shalibepaikwa, ne fikolwe abantu bashintililamo fyalenga ukuti abena Egupto balelubantika. 

14  Ni Yawe ewabapongolwela umupashi wa mano yacimfulumfulu, ecalenga nokuti Egupto aletalansuka muli fyonse ifyo acita, nga filya fine cakolwa awishikana mu malushi yakwe. 

15  Mu Egupto tamulifye nangu umo uwakuti acitemo cimo pakwafwa icalo, nangufye umukankala atemwa umulanda, nangufye umwaice atemwa umukalamba, awe tamuli nangufye umo nakalya. 

16  Inshita imo ikafika ilyo abena Egupto bakaba nga banakashi. Bakalaikankilafye ku mwenso pakumona uko Yawe umwine wa fita apangwile ukuboko pakubalimuna. 

17  Abena Egupto bakalatiina icalo ca Yuda. Kuli onse uo bakalumbwilako icalo ca Yuda akatutuma pa mulandu wakwibukisha ishamo ilyo Yawe umwine wa fita apanga ukubaletela. 

18  Iyo nshita nga yafika, ululimi lwa Cihibulu elo bakalalanda mu misumba isano iya mu Egupto. Abantu ababamo pakulapa bakalalumbula Yawe umwine wa fita. Umusumba wabo umo ukalaitwa Musumba wa Kasuba. 

19  Iyo nshita nga yafika, pakati ka calo ca Egupto bakakuulapo ubulambo bwakwa Yawe, na mu mipaka ya calo mukabamo icibumbili cimo ica mabwe, ico bakakuulila Yawe. 

20  Ifyo fintu efikaba ifibukisho ifyakulenga ukwibukisha ukuti Yawe umwine wa fita aba mu Egupto, epakuti abantu nga basanswa no kukuuta Yawe mutuule, akabatuminapo umo uwakubapusushako no kubacingililako ku balwani babo. 

21  Yawe akaisokolola umwine ku bena Egupto. Ilyo akacita ifyo, elyo nabo abantu bakeshiba Yawe icine cine, elyo bakalamupepa, no kulamutuula amalambo ne mituulo imbi. Elyo bakalamulaya ifilayo ifine fine, no kulacita ifyo balelaya. 

22  Yawe nangu akapumaula abena Egupto, iyoo kwena akabondapa. Elyo nabo bakabwelela kuli Yawe, nao elyo akomfwa imipapatile yabo, no kubondapa elyo akabondapa. 

23  Iyo nshita nga yafika, kukaba umusebo umo uukulu uwakufuma mu Egupto no kuya fika na mu Asiria. Abantu ba muli ifyo fyalo fibili bakalaendeshanya, kabili abantu ba iyo mitundu ibili bakalapepela capamo. 

24  Iyo nshita nga yafika, icalo ca Israeli cikaba icabutatu ku calo ca Egupto ne ca Asiria kukucindama, ne mitundu iyo itatu iya bantu ikalenga ukuti isonde lyonse likekale ilyapaalwa. 

25  Yawe umwine wa fita akapaala abantu ba ifyo fyalo ati, “Ine namupaala imwe mwe bena Egupto, mwe bantu bandi. Namupaala na imwe mwe bena Asiria, mwebo ine nabumba. Namupaala na imwe mwe bena Israeli, mwe bantu naisalila.”

