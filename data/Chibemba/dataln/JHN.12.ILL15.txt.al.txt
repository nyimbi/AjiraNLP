26  :

6  -

13  ; Mako 

14  :

3  -

9  ) 

1  Ilyo kwashelefye inshiku mutanda kwi Pasaka inshikunkulu iya Cakucilila, Yesu aile ku Betani ukwaleikala Lasalo, uo abushishe ku bafwa. 

2  Awe bamutebeta icakulya. Malita ewaleyafwilisha mukupeela icakulya. Lasalo ena ninshi ali pa balelya na Yesu. 

3  Elyo Maria aisamo nasenda ibotolo umwali amafuta aya mutengo ukalamba nganshi, kabili aya cena cisuma ayaleitwa nardi. Ayakonkomwena pa makasa yakwa Yesu. Elyo alafuta amakasa ku mishishi yakwe. Awe iŋanda yonse yaisulafye icena cisuma ica mafuta. 

4  Umusambi wakwa Yesu umo, Yuda wa ku Kelyoti, uwali nokumuposa ku balwani, asosa ati, 

5  “Cinshi ico aya mafuta bashishitishe pa ndalama imyanda itatu, elyo bashipeela na ku balanda?” 

6  Ico alandile ifi, teico asakamene abalanda, lelo nico ali ni mpupu. Ewali kasunga wa cikwama ca ndalama, kabili aleibapo isho balebikamo. 

7  Yesu amwasuka ati, “Muleke umwine. Ala nabomba, epakupekanya ubushiku bwakushiikwa kwandi. 

8  Abalanda mwakulaba nabo lyonse, lelo tatwakabe na imwe lyonse.” Bapanga ukwipaya Lasalo 

9  Abayuda abengi ilyo baumfwa ukuti Yesu ali ku Betani, eko baya. Ico bailile, tekumonafye Yesu, lelo nokuti bamone Lasalo uo Yesu abushishe ku bafwa. 

10  Bashimapepo bacindami epakupanga ukwipaya na Lasalo wine. 

11  Pantu Abayuda abengi balebasangukila, balesumina na Yesu pa mulandu wakwa Lasalo. Yesu aingila no mucinshi mu Yerusalemu 

12  Ubushiku bwakonkapo ibumba ilikalamba ilya bantu baishile ku nshikunkulu, lyaumfwa ukuti Yesu ali mu nshila aleisa ku Yerusalemu. 

13  Balakontola imisambo ya tuncindu, bamukonkela balepunda abati, “Hosana, nakalebalika! Lesa apaale uyu waisa uo Imfumu yatuma! Lesa apaale Imfumu ya bena Israeli!” 

14  Yesu asanga umwana wa punda, epo aikala. Ngefyo calembwa ukuti, 

15   “Witiina iwe we mwana mwanakashi Sioni, ala mona Imfumu yobe iyi yafika, naikala na pa mwana wa punda.” 

16  Pa nshita iyi abasambi tabaishibe umo calolele. Lelo ilyo Yesu aishile shukuka ku bafwa, elyo abasambi baibukishe ukuti, ifi fyonse bamucitile fintu fyalembelwe pali ena. 

17  Kanshi abantu basangilweko ilyo Yesu aitile Lasalo ukufuma mu nindi, amubusha na kubafwa, bena babikilepofye ukulashimika ili lyashi. 

18  Ecalengele nokuti abantu abengi bese kukumusengela, ico baumfwile ici cishibilo Yesu acitile. 

19  Elyo Abafalise balalanshanya abati, “Tamumwene, tapali neco tulecita! Abantu bonse nomba eo balekonka!” Abagiriki bamo bafwaya ukumona Yesu 

20  Abagiriki bamo baninike ukuya pali abo baile kukupepa ku nshikunkulu. 

21  Awe baisa ukwali Filipo umwina Betisaida umusumba mu calo ca Galile. Bamwipusha abati, “Mukwai ala tulefwaya ukumona Yesu.” 

22  Filipo aya eba Andele, elyo bonse babili baya kuli Yesu baya mweba. 

23  Yesu abasuka ati, “Nomba inshita yafika iyakusokolola ubucindami bwa Mwana wa muntu. 

24  Ndemweba icine cine ukuti uluseke lwa ŋanu lushalafye lumo mpo, kanofye nga lwaponena mu mushili no kufwa lwafwa. Lyena nga lwafwa, elyo lutwala ifisabo ifingi. 

25  Uyo uwatemwa umweo wakwe akaulofya. Na uyo uwapata umweo wakwe pano calo, eukausunga, akaba no mweo wape. 

26  Uulefwaya ukuba umubomfi wandi, ali nokulankonka. Epakuti uko ndi, no mubomfi wandi nao eko akabe. Kabili Tata akacindamika onse umubomfi wandi. Yesu alanda pa mfwa yakwe 

27  “Umutima wandi waikatwa ubulanda, nampo nga ntile shani? Bushe ntile, ‘Tata shi wingampususha kuli aya macushi?’ Nomba ni pa mulandu wa macushi yene aya eco naishila. 

28  Tata, cindika ishina lyobe!” Elyo ishiwi lyaumfwika ukufuma ku mulu aliti, “Nalilicindika, elyo nakabili nkalalicindika.” 

29  Ibumba ilyalipo cilya lyaumfwa ifi, lyasosa aliti, “Cabulukuta!” Bambi bena balasosa abati, “Ni malaika ewalanda nankwe!” 

30  Yesu abeba ati, “Te pa mulandu wandi mwaumfwila ishiwi, ni pa mulandu wenu. 

31  Nomba ino e nshita abantu ba pano calo bali nokupingulwa. Ino kanshi e nshita kateeka wa ba pano calo ali nokuposwa kunse. 

32  Nomba ine ilyo nkemikwa pa musalaba ninshi nkatintila abantu bonse bakese kuli ine.” 

33  Ico alandile ifi, ni pakulanga umusango wa mfwa iyo ali nokufwa. 

34  Ibumba lyamwasuka aliti, “Amafunde yakwa Mose yatweba ukuti Kristu ali nokubelelela pe. Nga kanshi iwe watila shani ukuti bakemika Umwana wa muntu pa musalaba? Ngoyo Umwana wa muntu nani?” 

35  Yesu abasuka ati, “Mucili no lubuuto pa nshitafye inono. Kanshi akwendeni ilyo mucili no lubuuto, epali mwakupwa ne mfifi. Umuntu uuleenda mu mfifi teshiba uko aleya. 

36  Ilyo mucili no lubuuto, sumineni mu lubuuto, lyena mukaba abana ba lubuuto.” Cilya Yesu apwa ukusosa ifi, afumapo aya belama. Abayuda bakaana ukusumina Yesu 

37  Abayuda bena nangu baleimwena ifishibilo ifingi Yesu alecita, awe nalyo line tabamusumine nakalya. 

38  Kanshi epakufikilisha ifyasosa kasesema Esaya ati, “We Mfumu, ngo wingasumina ifi fintu tuleshimika, nani? Nga ni kuli ani uo Imfumu yasokolwela amaka yaiko?” 

39  Na cine tekuti basumine, pantu kasesema Esaya atila nokuti, 

40   “Lesa alibapofwisha amenso yabo, alenga ne mitima yabo ukumalala. Epali baimwena na menso yabo, no kwiluka na mu mitima yabo. Epali bayalukila kuli ine, na ine nabondapa.” 

41  Esaya alanda ifi pali Yesu, ico amwene ubucindami bwakwa Yesu, eco asoselepo. 

42   Lelo kwena na pa ntungulushi sha Bayuda pene palifye abengi abasumine Yesu. Lelo umulandu wakutiina Abafalise, balefilwa ukuisokolola. Pantu baletiina ukuti bakabatamfya, tabakaleisa mu sinagoga. 

43  Kanshi basakamene ukucindikwa na bantu ukucila ukucindikwa na Lesa. Amashiwi yakwa Yesu eyakapeela abantu umulandu 

44  Yesu elyo aikatisha ishiwi asosa ati, “Uwasumina muli ine, teine neka asumina, lelo asumina na mu wantuma. 

45  Elyo uwamona ine, ninshi amona no wantuma. 

46  Ine naisa pano isonde ukuba ulubuuto ku bantu. Kanshi onse uwasumina tekala mu mfifi. 

47  Onse uwaumfwa amashiwi yandi lelo akaana ukulayasunga, teine nkamupeela umulandu. Ine nshaisa pano isonde kukupeela aba pano isonde umulandu, awe naisa kukubapususha. 

48  Onse uwansuula, akaana no kupokelela amashiwi yandi, eko ali uwakumupeela umulandu. Amashiwi yene mweba, eyakamupeela umulandu pa bushiku bwakupelekeshako! 

49  Pantu ifyo mweba te fya pa mutwe wandi iyoo. Tata uwantuma, ewankonkomesha ifyakulanda ne nshila yakulandilamo. 

50  Kabili nalishiba ukuti ifyebo fyakwe fipeela umweo wape. Kanshi ifyo nanda, fintu Tata anjeba ukusosa.”

