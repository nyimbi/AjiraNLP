1  Panuma ya ifi, Yobo ayasamwine akanwa kakwe no kulapisha ubushiku afyelwemo. 

2  Elyo Yobo atile, 

3  “Akasuba nafyelwemo kakalobelele pamo no bushiku batile umwana umwaume nafyalwa. 

4  Kalya kasuba nakakaluke imfifi, Lesa wa ku mulu elakebukisha kabili kekasanikilwa na lubuuto. 

5  Lekeni imfifi ikalamba ne cinshingwa ca mfwa, na makumbi fikupe ubu bushiku. Lekeni imfifi ya ubu bushiku iletiinya abantu. 

6  Ala ubu bushiku bukupwe ne mfifi, elyo bufutwe pa nshiku shaba mu mwaka, bufume na pa mpendwa ya nshiku shaba mu mweshi. 

7  Ee, lekeni mwiba nangu cimo muli ubu bushiku, mwifuma no tupundu nangu ishiwi lya nsansa. 

8  Lekeni abo abatipwila inshiku batipwile ubu bushiku, abaishiba ukubimbula cishimweshimwe ci Lefiatani. 

9  Lekeni intanda sha ku macaca isha bulya bushiku shishime. Lekeni bulolele ulubuuto, no kulumona nakalya, kabili bwimona no kusama kwa mibengelele ya ku macaca. 

10  Pantu tabwanjisalile mwifumo lyakwa mayo pakufisa amacushi ku menso yandi. 

11  Cinshi nshafwililefye pakufyalwa, nelyo panumafye ya kufuma munda muli mayo ndeka umweo? 

12  Cinshi kwabelele amakufi ayakumpokelela, na mabele ayakuŋonsha? 

13  Ne mwine fino nga ninambalala nga ndi mu mutelelwe, nga nindala utulo, nga ndi mukutuusha, 

14  pamo ne shamfumu na bacilolo ba mu calo, abaikuulile ifintu ifyakubebukishako ifili nomba ifyaonaika. 

15  Nga nindala utulo pamo pene na bana ba mfumu abakwete golide, abaiswishe amayanda yabo na silifa. 

16  Nelyo cinshi bashamposelefye nga kapopo, nangu akanya akafwa ukwabula no kumonapo ulubuuto lwa kasuba. 

17  Kulya uko ababi baleka ukubilimuka, na banaka basanga ukutuusha. 

18  Uko abafungwa bekala pamo mu cibote, tabomfwa ne shiwi lyakwa kangalila wabo. 

19  Abalanda na bakankala baba pamo, abasha balilubuka kuli bashikulu wabo. 

20  “Mulandu nshi ulubuuto lupeelelwa ku muntu uuli mu bulanda, no bumi ku muntu uo umutima uleshikitika ku macushi? 

21   Abo abafwaisha ukufwa, lelo imfwa nayo taimoneka, balaifwaisha ukufwa ukucila na pafyo bengafwaya ifyuma ifyafiswa. 

22  Bena balasamwa nganshi, no kusansamuka ilyo bafika ku manda. 

23  Cinshi bengasanikila umuntu ulubuuto uushilemona inshila, uo Lesa aisalilila? 

24  Ukushinshimukila ekwisa nge cakulya candi, ukulilishika kwandi kupongoloka nga menshi. 

25  Pantu icintu naletiina nganshi ecamponena, elyo icalentiinya ecanjishila. 

26  Ine nshimona mutende, nangu umutelelwe, nshakwata ukutuusha, macushifye yeka yeka eyamfikila.”

