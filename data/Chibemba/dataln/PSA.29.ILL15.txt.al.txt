1  Lumbanyeni Yawe mwe fita fyakwe ifya ku mulu, mulelondolola ubulumbwa bwa bucindami na maka yakwa Yawe. 

2  Mulelondolola ubulumbwa bwa bucindami ubwalinga ishina lyakwa Yawe, pepeni Yawe mu busuma bwakwe ubwamushilo. 

3  Ishiwi lyakwa Yawe lyumfwika pali bemba, Lesa wa bucindami nabulukuta, Yawe nabulukuta pali bemba umukalamba. 

4  Ishiwi lyakwa Yawe lyamaka, ishiwi lyakwa Yawe emwaisula ubucindami. 

5  Ishiwi lyakwa Yawe lilafunaula ifimuti fya keda, Yawe eusantaula ifimuti ifyalepesha ifya keda ku Lebanoni. 

6  Alenga impili sha ku Lebanoni ukutolauka nge fiponti fya ŋombe, no lupili lwa Sirioni nga kana ka mboo. 

7  Ishiwi lyakwa Yawe elilenga umwela wa nkuba ukubyata. 

8  Ishiwi lyakwa Yawe elisunkanya amatololo, Yawe asunkanya amatololo ya Kadeshi. 

9  Ishiwi lyakwa Yawe elilepaula ifimuti ifyakosa ifya oki, no kusha impanga ukwabula imiti, elilenga abantu mwi Tempele lyakwe ukulapundisha abati, “Ululumbi!” 

10  Yawe ali pa cipuna pa nshita ya lyeshi, alikala pa cipuna cabufumu pe na pe. 

11  Yawe apeele amaka ku bantu bakwe, no kupeela abantu bakwe ipaalo ilyamutende.

