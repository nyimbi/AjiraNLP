1  Mu mwaka walenga ikumi limo na ibili (

12  ), pa bushiku bwakutampa umweshi walenga ikumi na ibili (

12  ) ishiwi lyakwa Yawe lyaishile kuli ine aliti, 

2  “We mwana wa muntu, kebe Farao, imfumu ya Egupto. Kamwebe amashiwi yandi aya ayakutila, ‘Pa bantu ba mishobo yonse, iwe niwe wabapofye nge nkalamo, lelo kwena iwe wabafye nga cishimweshimwe icikala mu menshi, icifundaukafye mu mumana. Amakasa yobe yalafundaula amenshi no kulamfya imimana.’ 

3  Ifi efyasosa Imfumu Yawe ati, ‘Ilyo abantu ba mishobo iyingi bakalongana pamo, ine nkakwikata mwisumbu, nkaleke bakakukululwile na ku mulundu. 

4  Nkakufuntwila na pa mulundu, nkakufwanta na panshi, nkaleke ne fyuni fyonse pamo ne nama sha mpanga shonse fikakulye. 

5  Icitumbi cobe nkacisalanganya pa mpili, na mafupa yobe yakesule paa mu mawanga, umo yakalalukutila. 

6  Umulopa obe ukakumana pa calo, nao ukakupa na pa mpili, mu mikonko monse mukesula iminofu yobe. 

7  Ilyo nkakonaula, nkafimba ulwelele no kushimya intanda. Nkafimba amakumbi pa kasuba, no mweshi nao tawakabalike. 

8  Nkashimya ifyengelo fyonsefye ifya mu mulu, nkakupa ne mfifi pa calo cobe conse.’ Efyasosa Imfumu Yawe. 

9  “Abantu ba mishobo iyingi bakalasakamana ilyo umulandu wakonaika kobe nkausalanganishisha mu fyalo, ifyo iwe ushatala aumfwapo ukuti eko fyaba. 

10  Ifyo iwe nkakucita, ala fikasungusha abantu ba mishobo iyingi. Ilyo nkapambula ulupanga lwandi, ishamfumu shikacilimukila kulwa mwenso. Ubushiku iwe ukawa panshi, ishamfumu shonse shikalaikankilafye pa mulandu wakutiina, ukuti nakalimo nasho efyo cikaba. 

11  “Ifi efyasosa Imfumu Yawe ati, ‘Iwe ukakumana no lupanga lwa mfumu ya ku Babiloni ikakulimuna. 

12  Nkaleka abashilika ba mishobo ikali ababula uluse bakepaye ku lupanga ibumba ilikalamba ilya bantu bobe. Bakapwisha icilumba ca calo ca Egupto, na bantu bonse ababamo bakaloba. 

13  Nkalofya ne fitekwa fyaciko ifyaba mu lulamba lwa mimana yaciko. Takwakashale bantu abakufundaula amenshi nakabili, nangufye fitekwa fine ifyakuyafundaula awe nafyo fine takwakabe. 

14  Nkaleka amenshi yaciko yakaleikala, yakalelengama, ne mimana ikaleipitilafye tondolo nga mafuta,’ efyasosa Imfumu Yawe. 

15  Ilyo icalo ca Egupto nkacisangula amatololo, no kulofya bonse abaikalamo, elyo bakashininkisha ukuti kanshi ine nine Yawe. 

16  “Ala aya mashiwi ndebasoka yakasanguka ulwimbo lwa pa ndosha. Abanakashi ba mishobo ya benafyalo bakalalwimba pakuloosha icalo ca Egupto, kumo kwine na bantu baciko.” Efyasosa Imfumu Yawe. Icalo ca bafwa 

17  Mu mwaka uwalengele ikumi limo na ibili (

12  ), pa bushiku bwalenga ikumi limo na isano (

15  ), ishiwi lyakwa Yawe lyaishile kuli ine aliti, 

18  “We mwana wa muntu, pumapo umusowa uwakuloosha abena Egupto abashaifulila. Senda abena Egupto pamo na bantu ba mishobo iyacindama, ale batwale ku calo capanshi, ubatentemushishe pamo nabo abaya ku calo cabafwa. 

19  Elyo uye beba auti, “‘Tepapo, bushe imwe nimwe mwacila bonse ku busuma, batini? Aleni, laleni mu nindi sha bantu abashasembululwa.’ 

20  “Bakawila pamo na bantu abakafwila mu nkondo. Moneni ulupanga nalupambulwa ulwakwipailako Egupto na bantu bonse abashaifulila. 

21  Kanshi ukufuma ku calo cabafwa impalume shonse isha fita shikalanda palwa bena Egupto pamo na balebafwako abati, ‘Ala aba baisa no kwisa lala pamo na bashasembulwa, abo abafwilile mu nkondo.’ 

22  “Asiria ulya ali palya, ali pakati ka nindi sha bashilika bakwe bonse abafwilile ku lupanga, 

23  ne nindi shabo shibikwa pa ncende iyashika iya ku calo ca bafwa. Abashilika bakwe bonse bafwilile mu nkondo, ne nindi shabo shaposa inindi yakwe pakati. E aba bene bashilika bateekele icalo ca bomi ku kalili. 

24  “Elamu ulya ali palya, ali pakati ka nindi sha bashilika bakwe. Bonse bafwile ku lupanga, ilyo balelwa inkondo. Bonse abacita impasase mu calo ca bomi nabaya ku calo cabafwa ukwabula ukusembululwa. Baya ne nsoni ishiya na bonse abaya ku calo ca bafwa mukonaika. 

25  Balipangile Elamu ubusanshi pakati ka bafwile mu nkondo, ne nindi yakwe ili pakati kabo. Na bonse aba, bantu abashasembululwa abafwile ku lupanga. Pa mulandu wakuti impasase balecita shasalangene mu calo ca bomi monse, baya ne nsoni ishiya na bonse abaya ku calo ca bafwa. Babashiika pamo nabo baipeye. 

26  “Mesheki Tubali nao ali palya pakati ka nindi sha bashilika bakwe. Balya bonse bantu abashasembululwa, kabili ni balya bantu bafwile mu nkondo ku lupanga pantu ebalya bantu balecita impasase mu calo ca bomi. 

27  Bushe bena tabalala apalala ababulwi abashasembululwa, abo bashiikile pamo ne fyanso fya nkondo, ne mitwe yabo yasaile pa mpanga shabo? No kukandwa kwa pa bubifi bwabo kwaba pa mafupa yabo nangu impasase shacitile aba ababulwi shali mu calo ca bomi. 

28  “Eico na iwe wine Farao, uli nokonaika no kuya lala pamo na bashasembululwa, balya abaipaiwe ku lupanga. 

29  “Edomu nao ali kulya pamo ne shamfumu shakwe na bacilolo bakwe bonse. Bali abashilika abapambana, nomba pali ino nshita balilala kulya ku calo cabafwa, pamo na bantu abashasembululwa abafwilile mu nkondo. 

30  “Intungulushi shonse isha ku kapinda ka ku kuso nasho shili kulya kwine, pamo na bena Sidoni bonse. Kale ebaletiinya abantu ba mishobo ku mulandu wa bulamba bwabo, lelo pali nomba baliya ne nsoni kulya ku calo ca bafwa, no kulala eko balala ukwabula ukusembululwa pamo na bafwile ku lupanga. 

31  “Ifi efyasosa Imfumu Yawe. Ilyo Farao imfumu ya Egupto akabamona bonse, awe imfwa yakwe ikamutalalika umutima, pamo pene ne mfwa ine iya fita fyakwe fyonse ifyafwilile mu nkondo. 

32  Nangu ena namubomfeshe mukusalanganya umwenso mu calo ca bamweo lelo Farao ne fita fyakwe fyonse bali nokuya lala pamo na bashasembulwa abafwile ku nkondo.” Efyasosa Imfumu Yawe.

