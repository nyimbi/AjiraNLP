1  Elyo Yobo nao epakwasuka ati, 

2  “Ala na lelo line ncilifye uwailishanya apakalamba, pantu Lesa acili nantitikisha ilyo ndeteta. 

3  Nga cakutifye ine njishiba ukwakuti ningamusanga, pakuti nafika napo ekala. 

4  Ala nga kuti naya ilubulwila, nga kuti akanwa kandi kaya ilandila ifingi ifyakuipokololako. 

5  Kuti naya yumfwila ifyo Lesa umwine enganjasuka, no kubika amano kufyo enganjeba. 

6  Bushe kuti Lesa aya bomfya amaka yakwe pakuncincintila? Awe iyoo, kuti aŋumfwa. 

7  Kuti amona ati, ‘Uyu muntu wacishinka ndelubulwisha,’ kanshi uyu wine kapingula wandi kuti andekako pe na pe. 

8  “Ntila nga naya ku kabanga Lesa tabako, nga naya ku masamba nako kwine tabako. 

9  Conse nga naya ndemufwaila ku kapinda ka ku kuso, nshimusanga, nangu nalola ku kapinda ka ku kulyo, nako kwine tamonekako. 

10  Lelo kwena, Lesa alishiba imyendele yandi yonse, nga cakuti ampisha mu mulilo, awe kwena kuti nafumamofye nga golide wine wine. 

11  Amakasa yandi yendafye mwishinda lyakwe, na makasa yandi tayatala ayaselamo. 

12  Ine ndasunga pe amafunde ayo anjeba, kabili ndabaka mu mutima wandi amashiwi ya kanwa kakwe ukucila pa cakulya ca nshiku shonse. 

13  “Lelo Lesa nga apingula ukucita icintu icili conse, bushe nani uwingamulesha? Ico umutima wakwe wafwaya eco umwine acita. 

14  Nalishiba ukuti Lesa akancitila ifyo umwine apekanya ukucita, umwabela amapange yakwe ayafulisha. 

15  Ni pali ici ntiinina ukuya iminina ku cinso cakwe, pantu nga napituluka muli fyonse ifi, ndamukwatila umwenso. 

16  Ni Lesa eulenga umutima wandi ukufunshika, Umwine wa maka yonse eunenga ukukwata umwenso. 

17  Lelo imfifi taimpeseshe amano iyoo, nangu cili ukuti imfifi ikalamba naimfimba pa menso.”

