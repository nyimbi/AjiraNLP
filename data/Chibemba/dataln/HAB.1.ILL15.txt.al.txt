1  Amashiwi ayo Lesa asokolwele kuli kasesema Habakuku mu cimonwa ni aya. Ukuilishanya kwakubalilapo pa mulandu walufyengo 

2  We Yawe, bushe nkafika lilali mukulomba ukuti ungafwe, lelo tauŋumfwa iyo? Nangu nakuuta kuli iwe nati “Ubuluku!” lelo taupususha? 

3  Bushe cinshi ico ulekele ndetamba imicitile iyabipa? Na iwe uleloleshafye pa mafya. Ubonaushi no buluku efyo ndemonafye, kabili nakwima ifikansa elyo no lubuli. 

4  Pantu amafunde tayali na maka, no mulinganya takuli nakalya. Abantu ababi ebaletitikisha abololoke, eco no bupingushi bulifye ubwapondama. Yawe ayasuka 

5   Elyo Yawe ayaswike ati, “Lolesheni imishobo ya benafyalo, mupape pa fintu ifyo muleimwena mwe bene. Ine nalacitapo cimo mu nshiku shenu ico imwe mushasumine nelyo mwalacumfwa. 

6   Naco nici. Ine nalaimya abena Kaludea, balya bantu bakalipisha kabili abakalabana. Ala balenda, baya balecilinganya isonde lyonse pakuti bapoke ifyalo fimbi ifishili fyabo. 

7  Bantu abatiinya kabili abakutiina, ifyo bapingula fiyebafye ifine, no kucindama kwabo kuiletafye ukwine. 

8  Bakabalwe babo balicila pa mbwili ku lubilo, ku bukali balicila imimbulu iya cungulo. Abendela pali bakabalwe babo batula ukutali, bakabalwe babo balabutukisha. Besa nabafoka nga bakapumpe abalefwaya ukwikata fimo. 

9  Ifita fishila ukucimfya no buluku, abantu balafitiina pantu fisa nge cimwela ca mu matololo. Bankole abo fikata, ala mintapendwa. 

10  Abena Babiloni tepakusuula ishamfumu shimbi, kabili tepakuseka intungulushi shimbi. Kuli bena takwaba na musumba we linga nakalya, bena batulikakofye imina ya maloba, no kupoka ninshi nabaupoka. 

11  Ninshi elyo bafulumbana nga kankungwe, no kuya ninshi e miile. Ebalya bantu bamona ubulamba bwabo kwati e mulungu wabo, kanshi fipondo.” Nakabili Habakuku ailishanya kuli Yawe 

12  We Yawe, bushe tewe wabako ukufumafye ku citendekelo. Niwe Lesa wandi, we wamushilo wandi, tatwakafwe iyoo. We Yawe, niwe wasala abena Babiloni kukucita ubupingushi. We cilibwe icasansuka, niwe wabapeela no bulamba pakuti baletukanda. 

13  Ala amenso yobe yaliwamisha, teti uyalekefye yalelolekesha ifyabipa, kabili tekuti iwe uletambakofye uko abantu balelufyanya. Nga nomba cinshi icakuti iwe wikalefye tondolo, pa nshita ababifi balelofya abantu ababacila mu bololoke? 

14  Ngakuti walacita shani abantu kwati lisabi, kwati fishishi ifishakwata na wakufitungulula? 

15  Abena Babiloni baleikata abantu kwati lisabi balefwampula ku malobo. Balebakulila mu masumbu, baleaula no tupundu pa bupalu bwabo. 

16  E mulandu wine aba bantu bapepela amasumbu yabo, no kulayafutumwina ububani, pantu mu masumbu yabo balamwenamo ifintu ifisuma nganshi ne fyakulya ifyakubasansamusha. 

17  Bushe kwena bakulakonkanyapofye ukulaikata no kufumya mwisumbu lyabo, no kulalofya abantu ba mishobo imbi ukwabula no luse, mwa?

