1   Elyo Lesa apaalile Noa na bana bakwe abaume, abeba ati, “Fyalaneni, mufule, mwisushe isonde. 

2  Inama shonse isha mpanga, ifyuni fyonse ifya mu lwelele, ifyabumi fyonse ifikulaika pa mushili ne sabi lyonse ilya muli bemba, fyakulamukwatila umwenso no kulamutiina. Ifi fyonse nafilubwila mu minwe yenu. 

3  Fyonse ifyabumi ifyenda fikaba ifyakulya kuli imwe. Namupeela fyonse nga filya fine namupeele imisalu. 

4  Lelo tamufwile ukulya inama umuli umulopa, pantu mu mulopa emwaba ubumi. 

5  Kabili pa mulopa wenu uwabumi nkafwaya ukulubwililapo. Na pa mulopa wa nama wine nkafwaya ukulubulwilapo. Kabili nkalandula pa muntu onse uwasumya umulopa mukwipaya umuntu munankwe. 

6   “Uyo onse uwasumya umulopa wa muntu, nao umuntu ali nokusumya umulopa wakwe, pantu Lesa abumbile umuntu mu cata cakwe. 

7   “Nomba imwe, fyalaneni, musande, mufule nganshi pesonde no kufulilapo.” 

8  Kabili Lesa aebele Noa na bana bakwe abaume ali nabo ati, 

9  “Na ine nomba nalapangana na imwe icipangano pamo na ba mu ndupwa shenu abakafyalwa kuntanshi, 

10  na ku fyabumi fyonse ifyo muli nafyo, ifyuni, ifitekwa, inama sha mpanga shonse, fyonse ifyo ufumine nafyo mu cibwato, na fyonse ifyabumi pesonde. 

11  Ine napangana na imwe icipangano ukuti, ifyaba no bumi fyonse tafyakatale afyonaulwa ku menshi ye lyeshi nakabili. Kabili takwakatale akuba ilyeshi ilyakonaula isonde.” 

12  Elyo Lesa atile, “Ici e cishibilo ca cipangano nalapangana na imwe na fyonse ifyabumi ifyo muli nafyo, icipangano cakulabako lyonse umukonkanina inkulo. 

13  Nabika umukolamfula wandi mu makumbi, ewakulaba icishibilo ca cipangano ico napangana ne sonde. 

14  Ilyo lyonse nalonganika amakumbi pa mulu we sonde, no mukolamfula wamoneka mu makumbi, 

15  nakulaibukisha icipangano candi napangana na imwe ne misango yonse iya fyabumi. Amenshi tayakabale nakabili ayaba ilyeshi ilyakonaula ifintu fyonse ifyabumi. 

16  Ilyo lyonse umukolamfula ukalamoneka mu makumbi, ine nkalaumona no kwibukisha icipangano icakubelelela Lesa apangana ne misango yonse iya fyabumi pesonde.” 

17  Elyo Lesa aeba Noa ati, “Ici e cishibilo ca cipangano ico ine napangana ne fyabumi fyonse pesonde.” Noa na bana bakwe abaume 

18  Abana baume bakwa Noa abo afumine nabo mu cibwato ni Shemu, Hamu na Yafeti. (Hamu e wishi wakwa Kenani). 

19  Aba ebali abana baume batatu abakwa Noa, ni kuli bena ekwatuntuka abantu bonse abasalanganina pesonde. 

20  Noa ali mulimi, kabili ewabalilepo ukulima ibala lya myangashi. 

21  Ilyo anweneko umwangashi, alikolelwe, elyo alala ubwamba mwitenti lyakwe. 

22  Hamu wishi wakwa Kenani amwene ukuti wishi ali ubwamba, elyo aebako bamunyina babili abali panse. 

23  Shemu na Yafeti bena epakubuula insalu babika pa mabeya yabo. Elyo balaya cimfutyanuma, baya fimba na wishi uwali ubwamba. Amenso baloseshe kumbi pakukanamona wishi uwali ubwamba. 

24  Ilyo Noa umwangashi wamukololoka, elyo aumfwa nefyo umwana wakwe uwacepeshepo mu myaka amucitile, 

25  Noa epakutila, “Kenani alapishiwa! Akalaba umusha walekeleshako kuli bamunyina.” 

26  Noa kabili atile, “Napaalwe na matotelo Yawe, Lesa wakwa Shemu! Kenani ena akaleba umusha wakwa Shemu! 

27  Lesa engalundako impanga ku calo cakwa Yafeti. Yafeti engalaikala mu matenti yakwa Shemu. Kabili Kenani akaleba umusha wakwe.” 

28  Panuma ya lyeshi, Noa aikele umumi imyaka imyanda itatu na makumi yasano (

350  ). 

29  Imyaka yonse pamo iyo Noa aikele yali imyanda pabula na makumi yasano (

950  ), elyo afwa.

