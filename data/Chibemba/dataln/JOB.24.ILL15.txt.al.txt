1  “Nga cinshi Umwine wa maka yonse ashapimina inshita yakupingwilapo, neco abamupetamina bashimwena inshiku shakwe cinshi? 

2  Ababi balasesha impopo sha mipaka, baleba ifitekwa baya bika pamo ne fitekwa fyabo. 

3  Balasenda bapunda wa bakashiwa, no kubuula iŋombe ilume iyakwa mukamfwilwa yabe cikatilo. 

4  Mu nshila balatamfulamo abapina, na balanda ba mu calo balafisama bonse. 

5  Abapina balafumina mu mpanga kwati ni bapunda ba mpanga abaikala mu matololo, pakuya balefwaila abana babo ifyakulya mu fiswebebe. 

6  Baya mukulaseepa ifyakulya mu mabala, no kulasabila ababifi ifitwalo fya myangashi. 

7  Ubushiku aba balanda basendamafye ubwamba, tabakwata ne fyakufimbana mu mpepo. 

8  Imfula ya mu mpili ilabaloka, bakumbatila icilibwe pa mulandu wakubulwa umwakuuba. 

9  “Abantu babi bapokolola utwana twanshiwa ukufuma kwibele, babuula na kanya ka mulanda ukuba icikatilo. 

10  Balenga abalanda ukwenda ubwamba ukwabula ifyakufwala, kabili balasenda imyanshi ya ŋanu ninshi bali ne nsala. 

11  Abalanda ebengela bambi amafuta ya miolifa no kulabakamina umwangashi, nomba tabapeelwako, bendafye ne cilaka. 

12  Mu musumba muleumfwika ukuteta kwa bantu abalefwa, ne cikolomo ca bacenenwe abalekuuta abakubafwa, lelo Lesa tomfwako ku nkuuta shabo. 

13  “Eko bali abantu babi bambi abashifwaya ulubuuto, abashifwaya ukwishiba ne nshila yaluko, balafilwa no kwikala mu nshila shaluko. 

14  Icipondo cima ubushiku, ukuya ipaya umulanda no mupina. Umupupu nao endauka bushiku bonse ukuya mukwiba. 

15  Ilinso lya wabulalelale lilolela pali muntungulya, elyo lileti, ‘Takuli uulemona.’ Afimbana na pa menso pakuti bambi bemwishiba. 

16  Aba bantu bashifwaya ulubuuto, akasuba balafisama. Ubushiku elyo batula mu mayanda no kwibamo ifintu. 

17  Imfifi e cibusa wabo, kwati kasuba kuli bena, kabili ne mfifi iyafiitisha bena tabaikwatila umwenso. 

18  “Lelo abantu babi balasendwa ne lyeshi lya menshi, icakaniko cabo muno calo calilapishiwa, takuba nangu bamo abaya mu mabala yabo aya myangashi. 

19  Nga filya icikabilila ne cilala cikamya ubunga bwa mfula, efyo ne calo ca bafwa cipoka abantu abacita ububifi. 

20  Nyina uwamufyala asuka alabako, imititi nayo yamulya mpaka alobelela. Takuba bantu abebukisha ababifi, baonaikafye nge cimuti icawa. 

21  Pantu abantu babi balacusha iŋumba ishishakwata abana, kabili tabalangulukilako nangu bamukamfwilwa nakalya. 

22  Lelo Lesa ku bulamba bwakwe alonaula abamaka, nangu bengeminina, lelo tabashininkisha ukuti baba no mweo. 

23  Limo Lesa alaleka abantu babi baikalafye umutende, lelo amenso yakwe yalolekesha pa mibeele yabo. 

24  Ababi balacindama pa kashita akanono, kabili pa nshita inono babonsa nge cani, babonsa nge misonso ya male no kulonganikwa, no kuputaulwa nge mitwe ya ŋanu. 

25  Bushe kwena nga cakuti teifyo fine, ni nani enganshinina ukuti ndebepafye, nangu ukulanga ukuti ifyo nsosa fintu fyafyefye?”

