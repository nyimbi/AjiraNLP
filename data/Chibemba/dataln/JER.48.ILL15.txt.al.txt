1   Palwa calo ca Moabu, Yawe umwine wa fita, Lesa wakwa Israeli, alilandilepo ati, “Bashama abena Nebo, pantu umusumba wabo naonaika. Nabasebanya no kupoka umusumba wa Kiriataimu, ne linga lyauko ilya amaka nabalibongolola, na bantu ababamo nabasebana. 

2  Ukulumbuka kwa calo ca Moabu nakupwa. Mu musumba wa Heshiboni abalwani balepanga abati, ‘Mwe, natulofye umushobo wa bena Moabu.’ Mu mushi wa Diboni mwalabafye tondolo, ifita fya balwani fyalawishilila. 

3  “Umfweni ifyo abena Holonaimu balekuuta, baleti, ‘We bupondo nobe. We bonaushi nobe.’ 

4  Icalo ca Moabu naconaika, inkuuta sha bena Moabu shileumfwika na ku Soa. 

5  Umfweni ifyo bele balelila, ilyo baleya mu musebo wapita pa lupili lwa Luiti. Baleumfwa inkuuta palwa bonaushi, ilyo baletentemukila ku Holonaimu. 

6  ‘Mwe, mwalafwa, butukishenifye. Mulebutukafye nga filya fibutuka punda wa mpanga mu matololo.’ 

7  “Mwe bena Moabu mwashintile imitima mufyo mwacita, na mu fyuma fyenu, nemwe bene nomba mwalaikatwa. Na Kemoshi umulungu wenu walasendwa bunkole, pamo pene na bacilolo bakako na bashimapepo bakako. 

8  Umonaushi aleishilila cila musumba, tapapusuke umusumba nelyo umo. Ishika lileonaika kumo kwine ne wanga. Nine ne Yawe ndelanda. 

9  Peeleni amapindo kuli Moabu, pantu alefwaya ukupupuka. Imisumba yabo yalabafye ifibolya, takwakabe muntu uukalaikalamo nakalya.” 

10  Atipwa umuntu uubomba umulimo wakwa Yawe mulele mulele. Atipwa umuntu uushipailako ku lupanga lwakwe. Imisumba yawa mu calo ca Moabu 

11  Yawe aletila ati, “Ukufuma ku citendekelo, Moabu aikalilafye ku matwi tondolo, aba ngo mwangashi uwaikalilafye, uo bashatala abapungwila mu mitondo imbi, tatala asendwapo muli bunkole. No mulyo wakwe tawatala aupwamo, wabamofye umo wabela. 

12  “Kanshi nomba kwalaisa inshiku shimo, ilyo ine ne Yawe nalatuma abakwisa itila icalo ca Moabu nga filya betila umwangashi. Tamwaise shala kantu mu mitondo yaciko iya mwangashi, ne mitondo ine balaisa itobaula. 

13  Elyo abena Moabu baleikatwa ne nsoni pa mulandu wakwa Kemoshi umulungu wabo, nga filya fine aba mu ŋanda yakwa Israeli baiketwe ne nsoni ku Betele pa mulandu wa mulungu wabo, uo bashintilemo imitima. 

14  “Mwe bena Moabu, bushe kuti mwalaitutumuna shani ukuti imwe muli mpalume, ukuti imwe muli baume kukulwa inkondo? 

15  Icalo ca Moabu cili nokonaika pamo pene ne misumba yaciko, na balumendo bene bene ababamo bali nokwipaiwa. Efyasosa mfumu, uwitwa Yawe umwine wa fita. 

16  Ishamo lya calo ca Moabu lyapalamina, icalo calaonaikafye bwangu. 

17  Akuloosheni aba bantu imwe mwe bapalamana nabo, imwe bonse mwe baishiba ifyo balumbuka. Akutileni, ‘Oowe ifyo ubuteeko bwabo ubwamaka bwapwa ee! Ifyo ubucindami no bulamba bwapwa ee!’ 

18  “Imwe mwe baikala mu mushi wa Diboni, fumeni pa fipuna fyenu ifyacindama, ikalenifye panshi mu lukungu. Uwakonaula icalo ca Moabu naisa, nabongolola na malinga yaciko. 

19  Mwe baikala mu mushi wa Aroeli, imwe keminineni mu musebo, mulepembela, muleipusha umwaume uulebutuka, no mwanakashi uubutwike, muleti, ‘Finshi ficitike?’ 

20  Ala icalo ca Moabu nacisebana, pantu naconaika, akulileni no kukuuta! Muye mulebilikisha na mu lulamba lwa mumana wa Alinoni, ukuti icalo ca Moabu cishelefye amatololo. 

21  “Inshita naifika iyakupingwilapo imisumba iyaba mu calo icabatama neyi misumba ni Holoni, na Yasa, na Mefati, 

22  na Diboni, na Nebo, na Beti Dibulataimu, 

23  no musumba wa Kiriataimu, ne misumba ya Beti Gamuli, na Beti Meoni, 

24  na Kerioti, no musumba wa Bosira. Inshita naifika iyakupingwilapo ne misumba yonse ya mu calo ca Moabu, iyakutali ne yamupepi. 

25  Ubulamba bwa bena Moabu nababupwisha, amaka yabo nayapela. Ifi efyasosa Yawe. Yawe apesha icalo ca Moabu 

26  “Lengeni abena Moabu bakolwe, pantu balintalamina ine ne Yawe. Abena Moabu bakulaalanganafye mu malushi yabo, na bantu bambi bakulabawela. 

27  Bushe temwe mwalewela abena Israeli? Bushe mwasangilishe bali pamo na bapupu, icakuti lyonse ilyo mwalebalandapo, mwalekuntafye imitwe pakubasuula? 

28  “Imwe mwe bena Moabu, aleni fumenimo mu misumba yenu. Kabiyeni mukulaikala mu fimabwe. Emo kekaleni nga mukufi uupikula icisansala cakwe mu lucena lwa mabwe. 

29  “Abena Moabu, ala tepacilumba mwe. Ifwe twalyumfwa kale ifyo baba ne cilumba ne miya, nefyo abene baitutumuna no kukwatisha amataki, nefyo abene baikusha mu mitima yabo. 

30  Ine ne Yawe nalishiba icilumba cabo. Amataki yabo yabuwelewelefye, ne fintu ifyo bacita nafyo fine fyafyefye. 

31  Awe kanshi ine kandelooshafye abena Moabu bonse, ndeloosha abena Moabu bonse, ndeloosha na bena Kiri Hareseti bene. 

32  Ine nakulaloosha abena Sibuma, ngefyo abena Yaseri bakulabaloosha. We musumba wa Sibuma, iwe waba ngo mwangashi uo imisambo yafika na kwishilya lya Bemba Wamfwa, no kuya shintafye na ku musumba wa Yaseri. Elyo nomba umonaushi nafika mukonaula ifitwalo fya mwangashi obe, ne fisabo fimbi ifyo walobolola. 

33  Mu calo ca mufundo ica Moabu, awe nomba tamuli shuko ne nsansa nakalya. Umwakukamina umwangashi tamuli nangu kamo takuli no wakukama umwangashi, nangufye ni nsansa tashumfwika nakalya. 

34  “Abena Heshiboni na bena Eleale baleloosha, ne misowa yabo ileumfwika na ku musumba wa Yahasi, na bena Soa nabo baleyumfwa. Ileumfwika na ku mushi wa Holonaimu, ukuya fikafye na ku misokolo ya Egilati Shelishiya, pantu no mumana wa Nimurimu nao naukama. 

35  Ine ne Yawe Lesa ndepesha abena Moabu, pakuti cipwe icakutuula amalambo yakoca mu ncende ishasansama ne cakufutumwina milungu yabo ububani. Ee, nine ne Yawe ndelanda. 

36  “Eico ine ndelililakofye Moabu, na bantu bene abena Kiri Haleseti, ndi kwati muntu uulelisha ulwimbo lwa malilo muli mutolilo, pantu ifintu fyonse ifyo bali nafyo, nafiloba. 

37  Abaume bonse nababeya inkuso ne myefu pakulanga ubulanda. Nabaitetaula bonse ku minwe, kabili bonse nabafwala insalu shabulanda. 

38  Pa mitenge ya mayanda yonse aya mu Moabu paleumfwikafye imisowa, na mu mansa shonse misowafye yeka ilimo, pantu ine ningonaula Moabu, kwati mutondo ntobawile uo umuntu nangu umo ashilefwaya. Nine ne Yawe ndelanda. 

39  Yangu ifyo icalo ca Moabu caonaika ee! We misowa nobe! Ee, icalo ca Moabu casebana. Nacisanguka icasebana, na bantu ba mishobo yonse iyacishinguluka baleciwelafye.” Abena Moabu bafilwa ukwakufulumukila 

40  Pantu ifi efyasosa Yawe ati, “Mona, kapumpe aletentemukila panshi naansa amapindo yakwe pali Moabu. 

41  Bakapoka imisumba, na ilya ine yabako na malinga ayamaka. Pali ubo bushiku imitima ya bashilika abena Moabu ikatiina kwati mutima wa mwanakashi uukomenwe ne fumo. 

42  Abena Moabu bakaloba, no mushobo wabo ninshi nao waloba, pantu balinsangukila ne Yawe. 

43  Icintiinya, na macinga, ne fiteyo, efilaliliile abena Moabu.” Ifi efyasosa Yawe. 

44  “Uukafulumuka icintiinya, akawila mu bucinga, uukafumamo mu bucinga, akekatwa ku citeyo, pantu nine napima inshita iyakubalofeshapo abena Moabu. Ifi efyasosa Yawe. 

45  “Imbutushi ishishimwene kwakulola, shilya shileesha ukubutukila mu musumba wa Heshiboni. Nomba umusumba wa Heshiboni umwaikele imfumu Sihoni, kabili nao ulebilima ulubingu lwa mulilo. Imipaka ya calo ca bena Moabu naitutaika ku mulilo, kumo kwine no tuntongolilo twa mpili sha batemwa inkondo. 

46  We bulanda nobe ku bena Moabu. Abantu abalepepa Kemoshi nabaloba, abana babo abaume na banakashi nababasenda muli bunkole. 

47  “Kwena mu nshiku ishikesa nkabweseshamo ubunonshi muli cino calo ca Moabu. Nine ne Yawe Lesa nalanda.” Apa epapwila ubupingushi bwakwa Yawe pali Moabu.

