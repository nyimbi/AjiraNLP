1   Palwa bena Amoni, ifi efyasosa Yawe ati, “Bushe abena Israeli tabakwata bana baume? Bushe tababa na mpyani shakubapyana? “Nga kanshi cinshi abena Israeli balekele abantu abapepa umulungu Milikomu, ebo bese bapoke icitungu ca bena Gadi, no kwikala emo bese bekale? 

2  Cisuma, lelo kwena kwalaisa inshiku ilyo ine nalaleka abena musumba wa Raba bomfwe inkuuta sha nkondo. Ulya musumba wa bena Amoni walaba icibolya, ne mishi yauko yalatutaika ku mulilo. Elyo abena Israeli nabo balapokolola icalo cabo kuli balya bene babapokele. Nine ne Yawe Lesa ndelanda. 

3  “Pumenipo imisowa imwe mwe bena Heshiboni, pantu umusumba wenu Ai nauwa. Akuloosheni imwe mwe banakashi ba mu Raba. Fwaleni insalu shabulanda no kuloosha. Akubutaukeni mukati ka cikulwa, pantu Milikomu umulungu wenu balausenda muli bunkole, pamo pene na bashimapepo bakako na bacilolo bakako. 

4  Cinshi ico muleitakishisha pa mulandu wa mawanga yenu? We mwana mwanakashi wabula icishinka, uwacetekela mu bunonshi bobe no kulalanda ati, ‘Bushe nani enganjimina?’ 

5  “Cenjeleni, ine nkamuletela umwenso ukufuma kuli bonse abamushinguluka. Imwe bonse bakamufulumuna. Tapakamoneke nelyo umo uwakuti akalonganye abafyuka nakabili iyoo. Nine ne Yawe Lesa umwine wa fita nalanda. 

6  “Kwena mu nshiku ishikesa ine nkabweseshamo ubunonshi bwa bena Amoni. Nine ne Yawe nalanda.” Ifikeshila abena Edomu 

7   Palwa bena Edomu, Yawe umwine wa fita aletila ati, “Bushe abekala ku Temani amano nayabapwa, mwa? Bushe shilya ncenjeshi shabo shilefilwa nomba ukulabapandako amano, batini? Bushe amano yashiko nayapwilililafye, mwa? 

8  Imwe mwe bena Dedani, aleni alulukeni, fulumukeni. Kafisameni mu ncengo ishashika. Ine nalaponesha icinkunka pali bamwana Esau, pantu inshita naifika iyakuti ine mbalimwinepo. 

9  Nga cakuti abakusombola baisa kuli iwe, bushe tekuti bakushilemo ifitwalo finono? Nangu nga cakuti abapupu baisa ubushiku, bushe tabebafye ifyalinga ifyo balefwaya? 

10  Nomba bamwana Esau, awe ine nimbapokafye tonse, ninsokolola ne ncende isho bafisamamo, kanshi nomba tabalemona na kwakufisama. Abana babo nabaloba pamo pene na bamunyinabo, na bena mupalamano banabo. Tapashele nelyo umo nakalya. 

11  Nshileni bakashiwa benu, nine nakulabasunga. Lekeni bamukamfwilwa benu balecetekela ine.” 

12  Kabili Yawe asosa ati, “Moneni, nga cakuti abashali nokunwa mu cikombe bali nokunwa, bushe imwe kuti mwashala ukwabula ukukandwa? Ala tamwabutuke ukukandwa, nemwe bene muli nokunwa. 

13  Napalifye ine nalapa ukuti umusumba wa Bosira abantu bakulatenshafye imitwe pakumona ifyo walasanguka icibolya. Abantu bambi bakulauwela, bakulabuula ne shina lyauko elyo balelumbula pakutipwila. Ne misumba yonsefye iyaba mumbali ileba ifibolya fya pe. Nine ne Yawe nalanda.” 

14  Elyo nao Yeremia epakulanda ati, “Ine nimpokelelapo amashiwi ukufuma kuli Yawe. Yawe natuma inkombe imo iyile eba abantu ba mishobo ya benafyalo ileti, “‘Mwe, longanikeni ifita, muye sansa icalo ca Edomu. Aleni kacilwisheni!’ 

15  Umushobo obe we Edomu ndi nokuucefya, kabili uli nokusuulwa ku bantu ba mishobo yonse. 

16  Ubukali bobe ubutiinya abantu, ne cilumba ca mu mutima obe, fyalikubepa. Iwe we waikala mu ncengo sha mu mabwe, no kukuula pa mulu wa mpili apatali, nga filya kapumpe apikwila icisansala pamulu apatali, ala ine nkakutentemushisha panshi ukutula apo pene.” Efyo Yawe umwine alanda. 

17  “Icalo ca Edomu calaonaika, icakuti abantu bonse abakulapitamo bakulatiina, bakulaseka no kulakunta imitwe pakumona fyonse ifyalaciponena. 

18  Nga filya fine cali kuli Sodoma na Gomora, ilyo ilya misumba yawile kumo kwine ne mishi iyali mumbali, ala efyo calaba na ku calo ca Edomu cine. Tamwakatale amwikalamo umuntu, nangufye umwana wa muntu ukusangwamo. Nine ne Yawe ndelanda. 

19  Pakwisa, ine ndeisa nge nkalamo iyalompoka mu mushitu wa Yordani, pakuya ku mulemfwe uko abantu bacemena ifitekwa, elyo mpumikishe abena Edomu, mbafulumune na mu calo cabo. Elyo nkasalapo umo uo ne mwine nkatemwa, pakuti eo akaleteeka abantu ba uyu mushobo. Nga ine uo benganingako nani? Ngo wingandubulwisha ine nani? Mucemi nshi uwingancilima ine? 

20  Kanshi imwe kutikenifye kufyo ine ne Yawe napangila abena Edomu, na kufyo ine ndefwaya ukucita abantu abaikala mu musumba wa Temani. Na bana babo bene bakulabakuluntanya pakubasenda, na bantu bonse bakulapapafye. 

21  Ilyo icalo ca Edomu cikawa, calaisa cita umukunto uwalaisa tensha ne sonde lyonse, ne nkuuta sha bantu shakulaumfwika na kuli Bemba Wakashika. 

22  Abalwani balasansa umusumba wa Bosira, nga filya fine kapumpe uuli mu mulu apatali ekila paco amona panshi. Pali ubo bushiku imitima ya bashilika ba mu calo ca Edomu bakekatwa umwenso ngo mutima wa mwanakashi uukomenwe ifumo.” Ifikeshila abena Damasiko 

23   Palwa musumba wa Damasiko, Yawe alanda ati, “Abantu abaikala mu musumba wa Hamati no wa Apadi, amano nayabapela, pantu nabomfwa umulandu uubi. Imitima yabo naima ku mwenso, kwati matamba eyaleima pali bemba, nabafilwa no kutalala. 

24  Abena Damasiko amaka yabo nayapwa, balefwayafye ukufulumuka. Baleitutuminafye ku mwenso no kulalanguluka ngo mwanakashi uuli pakupapa. 

25  Yangu ifyo ulya musumba uwalumbuka washala icibolya, umusumba uo nasekelamo. 

26  Ee, pali ubo bushiku abalumendo ababamo pamo pene na bashilika ababamo, bakabepaila mu misebo ya mu musumba mwine. Nine ne Yawe umwine wa fita nalanda. 

27  Ine nkoca amalinga ya musumba wa Damasiko, nkocela kumo kwine na mayanda ya mfumu Beni Hadadi.” Ifikeshila umutundu wa bena Keda no musumba wa Hasoli 

28  Palwa bena Keda, na palwa bakateeka ba musumba wa Hasoli, abo Nebukadinesa imfumu ya ku Babiloni acimfishe, Yawe alanda ukuti, “Aleni imeni, kasanseni abena Keda, kalofyeni abantu ba ku kabanga. 

29  Mubatape amatenti yabo, ne fitekwa fyabo, ne fisalu fyabo ifyakucingako mu matenti, ne fintufye fyonse ifyaba mu matenti yabo. Muye senda ne ngamila shabo, muye mukulabapundilila amuti, ‘Lelo icintiinya cilifye mpanga yonse!’ 

30  “Imwe mwe bena Hasoli, ine ne Yawe Lesa ndemusokako ukuti mufulumuke, muye fisama, pantu Nebukadinesa imfumu ya ku Babiloni namupangila imwe, napekanya ne fyakumucitila. 

31  “Ine ne Yawe ndetila, mwe bena Babiloni imeni muye lwisha balya bantu baiikalila ku matwi tondolo, abashisakamana kantu nelyo kamo. Umusumba wabo tawakwata mpongolo, nangufye imipilikisho, kabili tawakwata na bakuulonda. 

32  Muye tapa ingamila shabo, ne fitekwa fyabo fyonse. Balya bantu babeya inkuso, ine ndebasalanganishisha monse monse, ne finkunka ndebaletela filefuma mpanga yonse. Ee, nine ne Yawe nalanda. 

33  “Umusumba wa Hasoli wakulaba pe icibolya, ni bamumbwefye ebakulaikalamo. Takwakabe muntu uukalaikalamo, nangufye uwakusangwamo.” Ifikeshila abena Elamu 

34  Ilyofye Sedekia atampile ukulateeka icalo ca Yuda, ishiwi lyakwa Yawe lyaishile kuli kasesema Yeremia palwa calo ca Elamu. 

35  Yawe umwine wa fita alisosele ati “Ine nkepaya abena Elamu, balya bantu abacenjela ukuposa imifwi, abalenga ukuti icalo ca Elamu cikwatishe amaka. 

36  Ine nkemya icimwela icikatula monse monse, no kulapukanya abena Elamu, kabili nkalenga bakasalangane konse konse, icakuti tapakashale calo nangu cimo ico bashakayeko. 

37  Ine nkabaletela umwenso pakuti bakatiine abalwani babo abafwaya ukubepaya. Nkabalofya mu bukali, nkabakuutilila ne fita ifyakuti fikese balofyafye nakalya nakalya. Nine ne Yawe ndelanda. 

38  Ine nkalofya ishamfumu sha mu calo ca Elamu kumo kwine na bacilolo ababamo, elyo nkateekemo ne cipuna candi icabufumu. 

39  “Kwena mu nshiku ishikesa ine nkabweseshamo abena Elamu ubunonshi. Ee, nine ne Yawe nalanda.”

