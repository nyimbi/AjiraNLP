1  Yangu we mfifi nobe ulakula, imfifi iyo Imfumu yaposelemo umwana mwanakashi Sioni cipyu cipyu. Naiposa ubucindami bwakwa Israeli, ibuposele panshi ukufuma mu mulu, mu bushiku yafulilwemo tayaibukishe ne cakubikapo amakasa yaiko. 

2  Imfumu nayonaula imishi yonse iya bamwana Yakobo ukwabula no luse. Naibongolola cipyu cipyu amalinga ayalecingililako Umwana mwanakashi wa Yuda. Nailenga nokuti ubufumu bwakwa Yuda busebane, kumo kwine na bacilolo ba mfumu. 

3  Ku cipyu caiko Imfumu naipwisha amaka yakwa Israeli ayo alemekelamo, yakene no kwafwako ilyo abalwani baishile muwililila. Pali bamwana Yakobo alebilima ngo lubingu lwa mulilo uloca ifintu fyonse ukushinguluka. 

4  Imfumu naitinta mu buta kwati mulwani, ukuboko kwaiko ukwa ku kulyo nakuiteyanya. Ipeye bonse abo twalecankilwamo kwati mulwani. Naipongolola icipyu ca bukali bwaiko kwati mulilo, petenti lya mwana mwanakashi Sioni. 

5  Imfumu isangwike kwati mulwani wabo, nayonaula ne calo ca Israeli, naibongolola amayanda yonse aya kwisano lya mfumu, no konaula amalinga aya misumba yashiko. Naifushisha umwana mwanakashi wa Yuda ukuloosha no bulanda ubwamutatakuya. 

6  Yawe naonaulafye nakalya nakalya iŋanda yakwe kwati libala naonaula ne cifulo cakwe icakukumaninamo. Nalenga nokuti Sioni alabe ku nshikunkulu shakwe na Masabata. Kabili alifulwa nganshi, icakuti nasuulilapo ne mfumu ya calo na bashimapepo bene. 

7  Imfumu nomba naifumyako na mano ku bulambo bwaiko, naisuulako na ku cifulo caiko icamushilo. Yalileka na balwani babongolole ifibumba fya mayanda yonse aya kwisano lya mfumu, na mu ŋanda yakwa Yawe emo abalwani balecindila amalaila, kwati ni filya ficitika pa bushiku bwa mutebeto. 

8  Ni kale Yawe apangile ukubongolola amalinga ya mwana mwanakashi Sioni. Alibuulile umwando, ayapima no kuyapima, kabili tabweseshe no mutima kwipange lyakuyawisha yonse. Alengele aba mu malinga na ba mu mpungu shine ukuloosha pantu bonse baleculila pamo. 

9  Impongolo nashonaika, shishikeme na mu fibungulubwe, imipilikisho yashiko nayo naikontaika no konaulwa. Imfumu ya musumba na bana baume baiko bali nomba ku benafyalo muli bunkole. Takuli nomba wakufunda amafunde yakwa Lesa, na bakasesema bauko bene tabalemona ne fimonwa fyakwa Yawe. 

10  Abakalamba ba mu mwana mwanakashi Sioni nomba baleikalafye panshi, no kushinta mu nshiku. Baleikubaika ulukungu ku mitwe, no kufwala insalu shabulanda. Abakashana ba mu Yerusalemu nabo bakontamikefye imitwe panshi. 

11  Awe ine na mu menso namwingila kulwakulila, no mutima wandi ulekalipa nganshi. Na maka nayapwa, mu mutima mwiswile ubulanda, pa mulandu wakutontonkanya ifyo abantu bandi balecula. Pantu abaice no tunya twine, bonse balefwila mu misebo ya mu musumba ku mulandufye wa lushile. 

12  Abana nga balelilila kuli banyinabo batila, “Ngo mukate no mwangashi fili kwi?” Ninshi baleipenukilafye mu misebo ya mu musumba, kwati bantu abo balashile, na banyinabo ninshi nababafukatila, pa nshita balesalakata pakuleka umweo. 

13  Finshi ifyo ine ningalanda pali iwe, ni kuli cinshi ningakupalanyako, we mwana mwanakashi wa Yerusalemu? Cinshi ico ine ningakupalanyako pakuti ningakutalalikako, we nacisungu mwana Sioni. Ubucushi bobe bwalikulisha kwati ni bemba, nani uwingakundapa? 

14  Ifimonwa ifyo bakasesema bobe balekwebako, ala fyalifye ifyabufi, kabili ifyafye. Tabalekwebelapo na pa fyabubifi fyobe nakalya pakuti wingalapila no kukanasendwa muli bunkole. Amashiwi balemweba yali yabufi kabili ayakukulufya. 

15  Bonse abapitapo balakusonta iminwe, balakumpa na ku minwe kulwa kukusuula. Balalisha iminsoli no kulapukunya imitwe, pali we mwana mwanakashi wa Yerusalemu. Pa kukutumfya balesosa abati, “Bushe euno musumba walumbilishiwe ku busuma no kushuka? Bushe euno musumba baletakisha isonde lyonse, mwa?” 

16  Abalwani bobe bonse balekuwela, balekusenteka no kusumanya ameno. Baleseka no kulasosa abati “Natukulimuna! Ala ubu e bushiku twalelolela, twasuka nomba twasangwako.” 

17  Yawe nasuka nacita ifyo apangile ukucita, nafikilisha ishiwi lyakwe, nga mulya mwine akonkomeseshe kale. Namulofya ukwabula no luse. Nalenga ukuti abalwani bamucimfye, bambe no kulaitakisha, kabili nafusha na maka ku balwani benu. 

18  Ikatisheni ukulilila Imfumu, iwe we mwana mwanakashi Sioni. Uleke ifilamba fyobe filepita nge milonga akasuba no bushiku. Tecakwesha kuleka ukulila. Wilaleka filamba filekama mu menso yobe. 

19  Pa nshita ya bushiku buuka wambeko ukulila, pakutendeka kwa nshita ya bushiku. Iwe ulebuuka libili libili no kulalilila Imfumu, ulemulilila no kusosa fyonse ifya ku mutima. Ulepapatilako abana bobe pa bumi bwabo, balya balefwa ulushile mu finshoko fya misebo, ku mulandu wa nsala. 

20  Shilolesha we Yawe, umone. Bushe kwaliba abantu abo wacushapo ifi? Bushe abanakashi balelya abana babo, abana abo batemenwe nganshi no kulela? Mona bashimapepo na bakasesema, bushe babepailefye mu ŋanda yobe iyamushilo? 

21  Abaice na bakote balya batambalele mu misebo, nabafwa. Abalumendo na bakashana bandi abalwani nababepaya ku lupanga. Wabepaya mu bushiku bwa bukali bobe, wabalofya bonse ukwabula no luse. 

22  Nga filya beta abakwisa ku malila efyo waitile abalwani bandi, pakuti bese mukulantiinya monse monse. Mu bushiku bwabukali ubwakwa Yawe, tapamoneke nelyo umo uwakufulumukapo, nangu uwakushalapo nakalya. Balipaya abana bandi abo naifyalila no kukusha.

