Yuda na Tama
1Pa nshita ilya, Yuda alifumine kuli bamunyina, atentemuka aya kukwikala no muntu umo umwina Adulamu, ishina lyakwe ni Hira. 2Kulya kuntu eko Yuda amwene umukashana mwana Shua umwina Kenani. Awe amuupa no kulala balala nankwe. 3Umukashana asuka aba pabukulu, afyala no mwana umwaume. Yuda amwinika ne shina lya Ere. 4Kabili muka Yuda aba pabukulu, afyala no mwana umwaume. Wena amwinika ishina lya Onani. 5Nakabili aisa fyala na umbi umwana umwaume, wena amwinika ishina lya Shela. Uyu mwana afyalilwe mu Kesibu.
6Yuda afwaile Ere ibeli lyakwe umwanakashi wakuupa, ne shina lya mwanakashi ni Tama. 7Lelo Ere ibeli lyakwa Yuda alibifya pa cinso cakwa Yawe, kanshi Yawe epakumulenga ukuti afwe. 8Elyo Yuda epakweba Onani ati, “Kabiye kuli bukwe bobe upyane munonko, pakuti ufikilishe umulimo obe uwakufyalilako munonko abana.” 9Onani ico aishiba ukuti abana tabakabe abana bakwe kanshi lyonse ilyo alala na muka munyina alapemena panshi pakuti ekafyalila munyina bana. 10Ici cintu alecita tacasansamwishe Yawe. Kanshi Yawe epakumulenga ukuti nao afwe. 11Yuda epakweba Tama nafyala ati, “Kanshi kuti waikala nga mukamfwilwa ifyo fine kumwenu kuli bawiso, mpaka umwana wandi Shela akakule.” Alandile ifyo, ico aletiina ukuti nalimo nao kuti afwa nga bamunyina, kanshi Tama epakuya aya ikala kuli bawishi.
12Panuma ya nshita itali muka Yuda mwana Shua aisa fwa. Cilya inshita yakuloosha yapwa, Yuda epakwima aya ku Timuna ku bantu abalebeya impaanga shakwe amasako. Aile na cibusa wakwe Hira umwina Adulamu. 13Ilyo abantu baeba Tama abati, “Sofyala alaya ku Timuna kukubeya impaanga shakwe,” 14Tama afuula insalu shabumukamfwilwa, aifimba ne citambala pakuti eishibikwa. Elyo aikala pa mpongolo ya ku Enaimu iyabela ku musebo walola ku Timuna, pantu Tama alimwene ukuti nangu Shela nomba nakula, lelo Yuda tamuufishe kuli Shela pakuti abe umukashi wakwe.
15Ilyo Yuda amwene Tama, wena alatontonkanya ukuti ni cilende, pantu Tama alifimbile ku menso yakwe. 16Awe Yuda aya ukwali Tama mumbali ya musebo, pantu taishibe ukuti ni nafyala. Yuda amweba ati, “Ale, ndefwaya tulale nobe.” Nao Tama amwipusha ati, “Finshi ulempeela pakulala nobe?” 17Yuda amwasuka ati, “Ndeya kutumina akana ka mbushi pa fitekwa fyandi.” Tama amwasuka ati, “Bushe tawampeeleko icintu cimo icakuba icikatilo, mpaka ukatume akabushi?” 18Yuda ati, “Bushe cikatilo nshi ndekupeela?” Tama ayasuka ati, “Ni nshimbi yobe iyakufwatikilako no mwando waiko, elyo ne nkonto iyo mu minwe yobe.” Yuda apeela ifi fyonse kuli Tama, elyo alala nankwe. Kanshi Tama epakwimita pa mulandu wakulala na Yuda. 19Elyo aimapo aya nokuya. Afuula icitambala cakwe, afwala nakabili insalu shabumukamfwilwa.
20Yuda alibuulile akana ka mbushi akapeela kuli cibusa wakwe umwina Adulamu pakuti aye mupokela ku mwanakashi ifyo ashile nge cikatilo, lelo tamusangile. 21Elyo aipusha abantu ba kulya kuntu ali ati, “Bushe ulya cilende wa ku mfuba aciba mu mbali ya musebo pa mpongolo ya ku Enaimu ali kwi?” Nabo bamwasuka abati, “Awe kuno takwaba cilende wa ku mfuba.” 22Kanshi cibusa wakwe abwelela kuli Yuda amweba ati, “Awe nshimusangile. Kabili na bantu bekala kulya kwine basosele abati ‘Kuno takwaba cilende wa ku mfuba.’” 23Elyo Yuda asosa ati, “Kafisunge pantu kuti twasebaninapofye. Kabili nacimutumina akana ka mbushi, lelo tawacimusangakofye.”
24Papitile nalimo imyeshi itatu, elyo baishile eba Yuda abati, “Nokofyala Tama ni cilende. Kabili ali ne fumo lya mu bulalelale.” Yuda epakusosa ati, “Mufumisheni panse mumoce afwe.” 25Cilya balamufumisha panse Tama atuma amashiwi kuli shifyala Yuda ati, “Ili fumo ndi nalyo, lyafuma ku mwine wa ifi fintu. Moneni nga kuti mwamwishiba umwine wa nshimbi yakufwatikilako no mwando waiko elyo ne nkonto.” 26Awe Yuda afishiba, asosa nokuti, “Tama nalungika ukucila ine, pantu nshamupeela mwana wandi Shela ukuti amuupe.” Kanshi tatalile alala na Tama nakabili.
27Ilyo inshita yakupaapa yafikile, mwifumo lyakwa Tama mwali abana abaume babili, bampundu. 28Ilyo acili pakupaapa, mpundu umo afumisha ukuboko panse. Nacimbusa abuula ubushishi ubwakashika cee akaka ku kuboko elyo asosa ati, “Uyu ewabalilapo ukufyalwa.” 29Lelo umwana abweseshamo ukuboko na munyina ewaisa fuma. Nacimbusa epakusosa ati, “Yangu efyo waipekela apakufumina!” Kanshi epakumwimika ishina lya Peresi. 30Elyo munyina uwali no bushishi bwakashika cee ku kuboko nao afyalwa, wena bamwinika ishina lya Sera.