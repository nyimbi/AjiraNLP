Batampa ukukuula Itempele nakabili
1Elyo bakasesema babili, Hagai na Sakaria umwana wakwa Ido, basesemena Abayuda abali mu calo ca Yuda na mu Yerusalemu mwishina lyakwa Lesa wa bena Israeli uwalebasunga. 2Kanshi Serubabeli mwana Shealitieli na Yeshua mwana Yosadaki baima no kwamba ukukuula iŋanda yakwa Lesa iyali mu Yerusalemu. Na bakasesema bonse babili bali nabo, balabafwilishako. 3Pali ilya nshita, Tatenai umulashi wa cilya citungu ca kwishilya lya mumana na Sheta Bosenai na banabo bambi baya uko balekuula no kubeba ati, “Nani amupeela insambu shakukuula nakabili iyi iŋanda pakuti mupwishishishe umulimo wakukuula?” 4Bakonkanyapo no kwipusha amashina ya bantu abalekuula. 5Lelo amenso yakwa Lesa yali pa bakalamba ba Bayuda. Kanshi tababaleseshe ukukuula, balelolela ukuti imfumu ikaasuke kalata batumine.
Abalwani balembela Dariusi kalata
6Ifi efyali umusango wa kalata Tatenai umulashi wa citungu ca kwishilya lya mumana, Sheta Bosenai na banankwe batumine ku mfumu Dariusi. 7Batumine amashiwi ku mfumu, umwalembelwe ifyakuti,
“Kuli Dariusi mfumu, intanshi mutende. 8Tulefwaya ukwishibisha imfumu ukuti twaliya ku citungu ca Bayuda, ku ŋanda yakwa Lesa mukulu. Twasangile abantu balekuula na mabwe ayakulu nganshi. Balebika ne mbao pa fibumba balekuula. Balebomba uyu mulimo bwino bwino kabili ucili uletwalilila. 9Kwena twalipwishe abakalamba no kubeba ukuti, ‘Nani amupeele insambu shakukuula nakabili ino ŋanda no kupwishishisha ici cikulwa?’ 10Twalibepwishe na mashina pakuti tulembe amashina ya bantu abalebatungulula no kukwishibisha. 11Lelo batwaswike abati, ‘Tuli babomfi bakwa Lesa wa ku mulu na pesonde line. Tulekuula cipya cipya ino iŋanda iyo imfumu nkalamba iya bena Israeli yakuulile no kupwisha kalefye. 12Nomba pa mulandu wakuti abafyashi besu balikalifya Lesa wa ku mulu umutima, ecalengele nao abapeele mu minwe yakwa Nebukadinesa imfumu ya ku Babiloni umwina Kaludea. Ewaonawile ino ŋanda no kusenda abantu mu busha ku Babiloni. 13Kwena mu mwaka wakubalilapo uwakwa Sairasi mfumu ya ku Babiloni, imfumu Sairasi apeele icebo icakukuula cipya cipya ino iŋanda yakwa Lesa. 14Elyo afumishe ne fipe ifya golide na silifa ifyali mwi sano lya ku Babiloni, ifya ŋanda yakwa Lesa fintu Nebukadinesa afumishe mwi Tempele lya ku Yerusalemu, ifi e fipe imfumu Sairasi apeele umuntu umo ishina lyakwe ni Sheshibasa, uo asontele ukuba umulashi wa citungu. 15Amwebele ukuti, “Senda ifi fintu uye fibika mwi Tempele lya ku Yerusalemu elyo lekeni ne ŋanda yakwa Lesa ikuulwe cipya cipya pa ncende yabelelepo.” 16Kanshi uyu Sheshibasa epakwisa imba umufula wa ŋanda yakwa Lesa mu Yerusalemu. Ukufuma ilya ine nshita mpaka na nomba iyi ŋanda icili ilekuulwa lelo tailati ipwe.’ 17Nga cakuti casansamusha imfumu, nabafwailishe mu fishilano fya mfumu ifyaba ku Babiloni, bamone nga cakuti ni Sairasi imfumu ewafumishe ici cebo cakukuula cipya cipya iŋanda yakwa Lesa ku Yerusalemu. Elyo mutwebe nefyo imfumu ilepingula pali uyu mulandu.”