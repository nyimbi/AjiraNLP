Yesu alanda na Nikodemo
1Kwali umuntu umo Umufalise, kabili intungulushi mu Bayuda, ishina lyakwe ni Nikodemo. 2Uyu muntu aisa ubushiku kuli Yesu, alamweba ati, “Kafundisha, ifwe twalishiba ukuti ni Lesa ewakutuma kukwisa tufunda. Pantu tapaba nangu umo uwingacita ifishibilo ifyo ulecita, kano Lesa ali nankwe.” 3Yesu amwasuka ati, “Ndekweba icine cine umuntu teti engile mu Bufumu bwakwa Lesa, kano afyalwa nakabili.” 4Nikodemo amwipusha ati, “Nga kanshi umuntu umukalamba kuti afyalwa shani nakabili? Bushe kuti aingila mwifumo lyakwa nyina, pakuti afyalwe nakabili?” 5Yesu amwasuka ati, “Ndekweba icine cine, tapaba nangu umo uwingengila mu Bufumu bwakwa Lesa kano afyalwa ku menshi na kuli Mupashi. 6Icifyalwa ku mubili, mubili, ne cifyalwa kuli Mupashi, mupashi. 7Kanshi wisunguka ico nakweba nati, bonse muli nokufyalwa nakabili. 8Umwela upuupila uko utemenwe. Iwe ulomfwa uko umwela ulepuupa, lelo tawishiba uko ulefuma noko uleya. Ifi efyo ciba pakuti umuntu afyalwe nakabili kuli Mupashi.” 9Nikodemo epakwipusha ati, “Nge ca musango uyu kuti cacitika shani?” 10Yesu amwasuka ati, “Iwe uli kafundisha mu Israeli, bushe niwe ushingeshiba ifi fintu? 11Ndekweba mu cine cine, ifwe tulanda ifyo twaishiba, kabili tupeela bukambone pafyo twamona. Nomba imwe tamusumina bukambone bwesu. 12Tamusumina ilyo ndemweba ifya pano calo, palibufi kuti mwasumina shani ilyo namweba pa fya ku mulu? 13Tapaba uwaya ku mulu, kanofye Umwana wa muntu uwaika ukufuma ku mulu.
14 “Kanshi nga filya Mose aimike insoka mu matololo, efyo no Mwana wa muntu ali nao nokwimikwa pa musalaba. 15Pakuti onse uwamusumina akwate umweo wape. 16Pantu Lesa alitemwisha aba pano isonde. Abapeela na Mwane uwabafye umo mpo. Pakuti onse uwamusumina, ekaloba, lelo akwate umweo wape. 17Pantu Lesa tatuma Mwane pano isonde kukupeela aba pano isonde umulandu, lelo ni pakuti abapusushe bonse.
18“Uusumina Mwane takapeelwe mulandu. Lelo uwakaana ukumusumina wena alipeelwa umulandu libela, pantu akaana ukusumina muli Mwana Lesa uwabafye umo mpo. 19Kanshi ubupingushi bwaba nifi, ulubuuto nalwisa pano isonde, nomba abantu batemwapo imfifi ukucila ulubuuto, pantu ifintu bacita fyalibipa. 20Onse uubifya alapata ulubuuto, tekuti ese ku lubuuto, pantu tafwaya ukuti ifintu acita ifyabipa fimoneke. 21Lelo umuntu uutungululwa ne fyacishinka mu bumi bwakwe, wena alesa ku lubuuto, epakuti cimoneke kuli bonse ukuti imicitile yakwe ya bwina Lesa.”
Yesu na Yoani Kabatisha
22Kabili Yesu na basambi bakwe baile mu calo ca Yudeya. Baikalamo akashita kanono, balebatisha. 23Yoani nao alebatisha ku Enoni mupepi na ku Salimu, ico ekwali amenshi ayengi. Abantu nabo eko balaisa kukubatishiwa. 24Pali iyi inshita ninshi Yoani talati aposwe mu cifungo.
25Abasambi bakwa Yoani bamo balabikana ifikansa no Muyuda umo palwa kusangululwa. 26Elyo baya kuli Yoani balamweba abati, “Kafundisha, ulya muntu mwali nao kwishilya lya Yordani, uo wapeelelepo bukambone, nomba nao alebatisha. Elyo na bantu bonse eko baleya.” 27Yoani abasuka ati, “Umuntu teti akwate nelyo cimo kano Lesa amupeela. 28Imwe bene nimwe bakambone bandi. Nasosele nati, ‘Ine nshili Kristu iyoo. Ine Lesa antumafye kukumusobela.’ 29Umwine wakwa nabwinga ni shibwinga. Cibusa wakwa shibwinga, uwiminina alekutika, ena asansamukafye pakumfwa ishiwi lyakwa shibwinga. Kanshi ishi e nsansa shandi, kabili nomba nashipwililika. 30Kanshi Kristu ali nokulalumbukilako elyo ine ndi nokulacepelako.”
Uwafuma ku mulu
31Uyu uwafuma ku mulu, alicila pali bonse. Elyo onse uwa pano calo, mwina calo, kabili alandafye ifyacalo. Lelo uwafuma ku mulu alicila bonse. 32Wena ni kambone pa fintu amona no kumfwa, nomba tapaba uusekelela bukambone bwakwe. 33Umuntu onse uusekelela bukambone bwakwe, alashininkisha ukuti Lesa mufumacumi. 34Uo Lesa atuma alanda amashiwi yakwa Lesa, pantu Lesa alimupeelesha nganshi Mupashi wakwe. 35Wishi alitemwa Mwane, kabili alimupeela amaka pali fyonse. 36Onse uwasumina Mwana Lesa alakwata umweo wape. Lelo onse uushasumina Mwana Lesa takamone umweo, pantu icipyu cakwa Lesa caba pali wena.