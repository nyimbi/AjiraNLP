Yobo anakila Lesa
1Elyo Yobo ayasuka Yawe ati,
2“Ine nalishiba ukuti niwe we mwine uwingacita icili conse,
kabili takuli nangu umo uwinga fulunganya amapange yobe.
3 Nawipusha ukuti ni nani uyo uwingacila mu bupingushi bwandi ukwabula amano?
Eico pa mulandu wakulanda amashiwi ayakusabaila,
nasukile nalanda pa fintu ifyo ine nshaishibe,
pa fintu ifyakupapa, kabili ifyampeseshe amano.
4“Wacinjeba ati, ‘Ikala tondolo, pakuti nkwebe,
no kukwipusha elyo unjasuke.’
5Kale nakwishibe mukukumfwa kuli bambi,
lelo nomba amenso yandi yakumona.
6Eico nabwesha amashiwi yandi yonse ayo nalanda,
naikuba ulukungu ne mito pakulanga ukuti nalapila.”
Amashiwi yakwa Lesa ayakulekelesha
7Panuma ilyo Yawe apwisha ukweba Yobo aya mashiwi, elyo aeba Elifasi umwina Temani ati, “Ine ninkufulilwa nganshi iwe pamo na babiyo bene babili, pantu tamwacilalanda ifyacishinka pali ine nga filya umubomfi wandi Yobo acilalanda. 8Kanshi imwe kabuuleni bacilume ba ŋombe cine lubali, na basukusuku nabo cine lubali, muye nabo ku mubomfi wandi Yobo, muye boca pakutuula ilambo lyakuipapatilako mwe bene. Elyo muli iyi ine nshila, no mubomfi wandi Yobo alaya mupapatilako pantu ena ndeisa umfwa ipepo lyakwe, elyo nsuuleko ku cilubo cenu icakukanalanda bwino nga filya Yobo acilanda.” 9Elyo Elifasi umwina Temani, na Biludadi umwina Shuha, na Sofari umwina Namati bayacita ifyo Yawe abebele, na Yawe asumina ne pepo lyapepele Yobo.
Lesa abwesesha Yobo ifyuma
10 Ilyo Yobo apwile ukupepelako bacibusa bakwe, elyo Yawe abweseshe Yobo ifyuma nakabili, icakuti lyena fyacilapo imiku ibili pa fyuma akwete pakutendeka. 11Bamunyina bonse na bankashi yakwe bonse abakwa Yobo, pamo na bacibusa bakwe bonse abakale epakwisa mukumona Yobo, no kwisa mukuipakisha nankwe mu ŋanda mumwakwe. Balamulangulukila no kumutalalika umutima pa macushi yonse ayo Yawe amuletele. Bonse umo umo basha bamupeelako indalama ne mbalaminwe ya golide.
12Yawe epakupaala imikalile yakwa Yobo ukucila na pafyo aikele kale. Yobo akwata impaanga amakana ikumi na yane (14,000), ingamila amakana mutanda (6,000), iŋombe ishilume ishakulima na pulao ikana limo (1,000), na bapunda abakota ikana limo (1,000). 13Akwata abana abaume cine lubali elyo na bana abanakashi batatu. 14Umwana wakwe umwanakashi uwapakubala amwinika ishina lya Yemima, uwabubili amwinika ishina lya Kesia no walenga butatu amwinika ishina lya Kereni Hapuki. 15Mu calo conse tamwali abanakashi abali abasuma nga bamwana Yobo. Shibo nao alibaakenyeko ifyuma pamo pene na bandume shabo ifyo ali nokubashila pa kufwa kwakwe.
16Ilyo amacushi yakwe yapwile, Yobo aikele pano calo imyaka umwanda umo na makumi yane (140). Amwene abana bakwe na beshikulu bakwe ukushinta na ku nkulo yalenga bune. 17Asukile Yobo afwa ninshi ali umukote uwa nshiku ishingi.