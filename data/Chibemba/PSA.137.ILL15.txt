1Ku mimana ya Babiloni eko ifwe twaikele no kulila,
ilyo twaibukishe Sioni.
2Ku mishingu yali palya pene,
epo twakobeke na maseese yesu.
3Kulya eko abatwikete bunkole batwipwishe ukubembilako inyimbo,
abaletutitikisha batupatikisha ukwimba inyimbo shansansa.
Batile abati,
“Aleni twimbileniko ulwimbo lumo ulwa ku Sioni!”
4Nga ifwe kuti twaimba shani inyimbo shakwa Yawe,
mu calo ca bene?
5Ala nga cakuti ine nalaba kuli iwe we Yerusalemu,
ukuboko kwandi ukwa ku kulyo kulabe ukwanguka kwakulisha.
6Ululimi lwandi uleke lukakatile mu kanwa kandi,
nga cakuti ine naleka ukukwibukishako,
nga cakuti ine naleka ukulatontonkanya pali Yerusalemu
ukuba insansa shandi ishikalamba.
7We Yawe, shiibukisha ifyacitile abena Edomu,
pali bulya bushiku Yerusalemu apokelwe.
Batile nokuti, “Aleni cibongololeni!
Cibongololeni ukufikafye na pa mufula waciko!”
8We Mwana mwanakashi wa Babiloni,
we wapeelwa kukonaulwafye!
Alishuka umuntu uukakulandula pa fintu watucita!
9Ee, alishuka umuntu uukabula tumwano utunya,
no kutufwanta pa mabwe.