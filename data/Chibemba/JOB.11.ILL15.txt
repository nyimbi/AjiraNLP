Sofari nao alandapo
1Elyo Sofari umwina Namati alandapo ati,
2“Bushe kuti twakaana shani ukwasukako ku mashiwi yafula ifi?
Bushe ukufusha ifyakusosa ekulungika mwa?
3Bushe uletontonkanya ukuti ukulanda kobe we Yobo ekwingatulesha ukusosapo mwa?
Ilyo uletumfya abantu uleti teti tukukaanye bati?
4Pantu iwe ulesosa ukuti, ‘Ine nkonka amafunde ayacine cine,
ndi wakaele pa cinso cakwa Lesa.’
5Nomba nga cakuti Lesa nao alanda,
ayasamuna akanwa kakwe pakukwasuka.
6Elyo nga kuti akweba inkaama sha mano yakwe,
pantu amano yene yene yakwata imbali shibili,
lyena ishiba ukuti Lesa alilekelelapo na fimo pafyo wabifya.
7“Bushe iwe kuti wapikulula ubwile bwakwa Lesa mwa,
nangu ukwishiba apapela amano ya Mwine wa maka yonse?
8Amano yakwe yasansama ukucila imyulu, finshi wingacita?
Amano yakwe yalishika ukucila icalo ca bafwa, finshi wingeshiba?
9Icipimo cayako calicila icalo ku bukulu,
cacila na pali bemba uwapabuka.
10Lesa nga aima, aisa alonganika abantu no kubesalila na mu cifungo,
pakubalubulwisha nani engamulesha?
11Pantu Lesa ena alishiba abantu abashaba na cishinka,
elyo nga amona ifibi bushe muleti kuti asuulakofye mwa?
12Lelo umuntu uushakwata amano akelukafye,
ilyo umwana wakwa punda wa mu mpanga afyalwa ngo muntu.
13“Yobo shi wingalungamika umutima obe,
imya amaboko yobe kuli Lesa no kupepa.
14Leka ukucita ifyabipa,
fumya ne fyalufyengo mu matenti yobe.
15Ninshi lyena kuti wainuna amenso yobe ukwabula insoni,
kuti waiminina uwashangila ukwabula no mwenso.
16Lyena ninshi ukalabako ku macushi yobe,
no kulayebukishafye nga filya wibukisha mulamba uupitile kale.
17Elyo imikalile yobe ikabalika kwati kubalika kwa kasuba ilyo kali pakati ka mutwe.
Ne mfifi ya bushiku ikaba ngo kubuuta kwa pa macaca.
18Ukakwata icicetekelo pantu ukaba ne subilo,
ukaba uwacingililwa kabili ukekala umutelelwe.
19Elyo nga wasendama, uletuusha, takwakabe icakukupumfyanya.
Abantu abengi bakalafwaya ukuti ubafweko.
20Lelo amenso ya babifya yakafilwa ukumona,
kabili tabakamone ukwakubutukila,
bena ico bakalalolelafye kufwa.”