1 Pali ubo ubushiku Yawe akabuula ulupanga lwakwe ulukulu ulwatwa kabili ulwakosa, no kukanda cishimweshimwe ci Lefiatani, cilya cisoka icifulumuka pakwenda, icisoka cilya ci Lefiatani icifyongana. Akasalipa na cilya cimwansakabinga icaikala muli bemba.
2Pali ubo bushiku Yawe akalaimba palwe bala lyakwe ilisuma ilya mwangashi ati,
3“Nine ne Yawe uulisunga akasuba no bushiku,
nine nditapilila lyonsefye.
Ndelilindilila epakuti abantu tabalelyonaula.
4Nindeka nomba ukulafulilwa ibala lya myangashi.
Nga cakuti mwamena imyunga na bacilasa,
ine kuti nafinyantaula no kufyoca fyonse.
5Nomba abalwani ba bantu bandi bena nga balefwaya ukulashina kuli ine,
nabese tumfwane nabo ukucita umutende.
Ee, nabesefye tukwate nabo icibote.”
6Pali ubo bushiku Yakobo akashangatisha nge miti ya mishila,
Israeli akulakula bwino no kubalula ubuluba,
akesusha icalo ku fitwalo.
7Yawe talimuna mu bukali abena Israeli,
nga filya acita abalwani babo iyoo,
kabili abena Israeli tabafwilwa bantu abengi,
nga filya caba ku balwani babo.
8Yawe alilimwine abantu bakwe pakubatamfisha muli bunkole.
Alibolwile ne cimwela icikali icitula ku kabanga.
9Ifyabubifi fya bena Israeli bamwana Yakobo tafyakabelelwe luse nakalya,
kanofye ilyo abena Israeli bakapwa ukushonaula amabwe yonse aya fibumbili fya malambo.
Kabili ifyabubifi fyabo tafyakasendwe,
kano bakapwe ukonaula inceshi shonse isha mulungu Ashera,
ne fibumbili fya malambo fyonse ifyakufutumwinapo ububani.
10Umusumba wa malinga ushelefye icibolya.
Mushelefye swi nga mu matololo.
Musangwike nomba emwakucemena iŋombe, emo shilila no kutuushisha.
Utumpusa tonse shalipulula.
11Imisambo ya miti nayuma, no kukontoka ilekontoka,
abanakashi eyo baleteeba inkuni.
Pantu balya bantu tababa na mano,
eico na Lesa Kabumba wabo ashabalangulukileko,
nangufye ukubabelelako uluse.
12Pali ubo bushiku Yawe umwine ewalaisa pingula abantu bakwe abena Israeli, ukutampilafye ku lutwe lumo ulwa calo, ukuya shintafye na ku lutwe lunankwe, ukutendekelafye ku mumana wa Yufurate, ukuya pelelafye na ku kamana mainsa aka pa mupaka wa calo ca Egupto. Akamulonganya umo umo imwe bamwana Israeli.
13Ubo bushiku nga bwafika, ipenga likalila ilyakwita abena Israeli bonse abalobelele mu calo ca Asiria, na babutukile ku calo ca Egupto. Bakabwela, bakesa mukulapepela Yawe mu Yerusalemu, pa lupili lwakwe ulwamushilo.