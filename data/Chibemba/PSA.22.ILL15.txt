Kuli kembisha mukalamba. Ukulingana ne ciunda ca “Insebula ya ku maca.” Ulwimbo lwakwa Davidi.
1We Lesa wandi, we Lesa wandi, bushe cinshi wandekelesesha?
Cinshi watalukila kukungafwa,
nangu kufyo ndelilishika?
2We Lesa wandi nakuuta mu nshita yonse iya kasuba ukwabula ukunjasuka,
na mu nshita ya bushiku, ndefilwa ukusanga utulo.
3Lelo iwe uli Wamushilo,
uwacindamikwa ku malumbo ya bena Israeli.
4Ifikolwe fyesu fyatetekele muli iwe,
fyalikutetekele kabili walefipususha.
5Niwe fyalelililako na iwe wafipususha,
na lintu fyalekutetekela tafyalelengwa insoni.
6Nomba ine ndi mwambo nshili muntu,
nalisuulwa kabili ndashobaulwa na bantu bonse.
7Bonse abalemona balanseka,
balansenteka no kukunta imitwe yabo.
8Balantumfya abati, “Asubila muli Yawe,
lekeni eo amupokololeko pantu alimutemwa.”
9Lelo niwe wamfumishe mwifumo muli mayo,
no kunenga ukukutetekela na pa nshita naleonka kwibele lyakwa mayo.
10Ukufuma ku kufyalwa kwandi niwefye nashintamo umutima,
ukutula ku kufyalwa kwandi niwefye Lesa wandi.
11Wintaluka ico ubwafya buli mupepi,
elyo takuli uwakungafwa umbi.
12Abalwani bandi nabanshinguluka,
kwati ni bacilume wa ŋombe aba ku Bashani.
13Nabasamuna no tunwa nge nkalamo,
ishilebuluma kukusantaula.
14Ndepongololwa nga menshi,
amafupa yandi yalefyutuka mu mfyufyu,
no mutima uli nge pula ililesunguluka mu nda yandi.
15Akanwa kandi kauma nge ciinga,
no lulimi lwandi nalukakatila ku ncendwa,
kabili bandalike mu lukungu pamo ngo muntu uufwile.
16Imbwa nashinshinguluka,
ibumba lya fipondo fya bantu nalishinguluka,
nafilasaula iminwe yandi na makasa yandi.
17Kuti napenda amafupa yandi yonse ayashele pa mbilibili,
abalwani balendolekesha no kulaceceta.
18Bayakana insalu shandi,
pa mwingila wandi pena bapendwilapo.
19Nomba we Yawe wintaluka,
we Mpalume yandi ungafweko.
20Mpokolola ku balefwaya ukunjipaya,
pususha umweo wandi ku maka ya mbwa.
21Mpokololako ukufuma ku kanwa ka nkalamo,
no kumpususha ukufuma ku nsengo sha mboo!
Waŋumfwa no kunjasuka,
22eico na ine nakulashimikila bamunyinane peshina lyobe,
kabili nakulakulumbanya mu lukuta.
23Nakulatila, akulumbanyeni Yawe mwe bamutiina,
mulemucindika mwe lupwa lonse ulwakwa Yakobo
muleba na katiina mwe ba mu lupwa lwa bena Israeli bonse.
24Pantu talekelesha umulanda uulecula,
nangufye ukumusuulako iyoo.
Tafisa icinso cakwe kuli ena,
lelo alomfwa ku nkuuta yakulomba ubwafwilisho.
25Ni kuli iwe ekufuma ukulumbanya kwandi ukwa mu lukuta lukalamba,
na pa cinso ca bantu bonse abakutiina epo nkafikilisha ifilayo fyandi.
26Abalanda bakalya bakekuta,
abafwaya Yawe bakulamulumbanya,
muleke imitima yenu ikalilile pe na pe.
27Abantu bonse aba pano isonde bakebukisha
no kwalukila kuli Yawe,
ne mishobo ya bantu yonse ikamupepa.
28Pantu Yawe e mwine wabufumu,
kabili euteeka imishobo ya benafyalo.
29Aba fyuma fya pano isonde bakailemena no kumupepa,
na babwelela kwiloba bali nokumufukamina,
pamo pene nabafilwa ukuikalila abomi.
30Abantu ba nko sha kuntanshi bakalamubombela,
na ba mu nkulo shakuntanshi shonse bakabashimikila ubunte bwa pa Mfumu.
31Bakalashimika pa mulandu wa bulungami bwakwe,
kuli bonse abo abashilati bafyalwe,
pantu ifi fyonse efyo Imfumu yacita.