Amano no bupuba
1Amano yaliikuulila iŋanda yayako ngo mwanakashi
uwaimikamo ne nceshi cine lubali.
2Naipaya ne nama, nateyanya no mwangashi,
napekanya na pakucitila imitebeto.
3Natuma ababomfi bakwe abanakashi balebilikisha,
nabeminina na pa ncende iyasansamisha mu musumba baleti,
4“Lekeni imbulwamano shise kuno.”
Alesosa ku babula amano ati,
5“Iseni mulye umukate wandi,
munwe no mwangashi mpekenye.
6Fumeni mu nshila shenu ishakukanaishiba,
lyena ninshi imwe mwakulaikala abomi,
muleenda na mu nshila sha mano.”
7Nga wakalipila uupumya ninshi kutukwa ulefwaya.
Nga waebaula umuntu mubi, ninshi wailetelelafye.
8Tecakwesha ukukalipila uupumya, ena akakupatilapo.
Nomba nga wakalipila umuntu uwamano, ena akakutemenwapo.
9Funda uwamano, na mano yakwe yalafulilako,
sambilisha umuntu umololoke nao alelundapo ukwishiba.
10 Ukukwatila Yawe akatiina e ntendekelo ya mano,
kabili ukwishiba Uwamushilo ekwishiba kwine kwine.
11Pantu ni muli ine emo shikafulilako inshiku shenu,
no kulundilwako imyaka iyingi iyakwikala pano calo.
12Nga wakwata amano ninshi na mano yobe yakakulambula,
nomba nga ulapumya, lyena ninshi uleiletela ubwafya we mwine.
13Umwanakashi icipuba alikalauka,
akwata amasange, taishiba kantu.
14Ekala pa mwinshi wa ŋanda yakwe,
pa cipuna icasansama mu musumba,
15elyo aleita abalepitapo, abalungemefye mu nshila shabo aleti,
16“Lekeni imbulwamano shise kuno.”
Aleeba ne cipuba ati,
17“Amenshi yakwiba ala eyasuma.
Ne cakulya balila mu bumfisolo ala ecakwatisha umulyo.”
18Lelo tabeshiba nokuti abaya ku ŋanda yakwe baitwalafye ku mfwa,
nokuti abengila mumwakwe balifye mu nshila ishilosha ku mikonko ya mu calo ca bafwa.