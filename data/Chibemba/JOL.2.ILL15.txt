Kuli makanta ekwakwishibila ifyo ubushiku bwakwa Yawe bukaba
1Lisheni ipenga mu Sioni,
mulishe kamangu pa lupili lwandi ulwamushilo.
Muleke bonse abaikala mu calo bekatwe umwenso,
pantu ubushiku bwakwa Yawe buli mukwisa,
kabili buli mupepi.
2Bukaba ubushiku bwa mfifi, nayo iyafiita fititi,
ubushiku bwa makumbi ne mfifi iyikalamba nganshi.
Nga filya amacaca yakupa pa mulu wa mpili,
efyo ibumba ilikalamba ilya fita ifyakosa likesa.
Takwatala akumoneka icintu ca uyu musango ukufuma ku nshita ya ku kale,
na kuntanshi kwine tacakatale acimoneka nakabili.
3Ku ntanshi yabo fyonse fyaonaulwa ku mulilo ulepya.
Kunuma yabo ilyo bapita kwashala fititi kwati lubingu lwa mulilo locele.
Ilyo tabalapita, icalo cilemoneka kwati ni mwibala lya Edeni,
nomba cilya bapita, impanga yashala ilemoneka ngo mupile umupya no konaulwa.
Kabili tabashamo nelyo kamo.
4 Imimonekele yabo yaba kwati ni bakabalwe,
nga bakabalwe ba nkondo ababutuka ulubilo.
5Ilyo baletolauka pa mulu wa mpili,
bapanga icongo kwati maceleta,
nangu kwati cani icauma icilepya ku mulilo.
Kwati libumba ilikalamba ilya fita
ilileiteyanya kukulwa inkondo.
6Abantu aba mitundu yonse balekatwa umwenso
ilyo bamona uko fileisa, ninshi na pa finso pawa.
7Basansa kwati fita fya nkondo,
banina ifibumba kwati bashilika.
Na pakwenda onse kulungamafye apo alolele,
takuli kwalukila nangu kumo.
8Takuba nelyo umo uwakupunka umubiye iyoo.
Cila umo alolafye apo alungeme,
ukwabula ukusakamana ku fyanso ifilefwintwa,
ne milongo yabo taiputuka.
9Nga balasansa umusumba,
bacilukila pa mulu wa malinga.
Balanina mu mayanda pa mulu wa mitenge,
no kulaingilila pa nsolokoto kwati ni mpupu.
10 Isonde lilatenkana pakumona uko baleisa,
no mulu ulatenta.
Akasuba no mweshi fyafiita fititi,
ne ntanda nasho shaleka ukubeka.
11 Yawe asansule shiwi ku ntanshi ya fita fyakwe,
iyee umulalo uyu ubukulu.
Ifita ifinakila amafunde yakwa Yawe tefyakupenda ku bwingi.
Yangu, we bushiku bwakwa Yawe nobe ulakula ee,
kabili ulatiinya.
Nga nani uwingashipikishamo?
Yawe akonkomesha abantu ukulapila
12Yawe asosa ati,
“Kanshi na nombaline bweleleni kuli ine ne mitima yenu yonse,
mukufunga ukulya na mukulila ifilamba no kuloosha.”
13Pakulanga ubulanda, lepuleni imitima yenu,
tefyakufwala iyoo.
Bweleleni kuli Yawe Lesa wenu,
pantu aba uwacikuku kabili uwaluse,
tafulwa bwangu kabili aba no kutemwa ukukalamba,
takokola nokubwesha umutima.
14Nga ni nani engeshiba nga cakuti Yawe Lesa wesu kuti abwesha umutima,
no kutushila ipaalo pakutupeela ifisabo.
Pantu lyena ninshi kuti twakwata umutuulo wa cabunga,
no wa cakunwa ifyakwa Yawe Lesa wesu.
15Lisheni ipenga mu Sioni,
konkomesheni abantu ukuti bafunge ukulya,
iteni ulukuta lonse lwise lukwate ukulongana kwamushilo.
16Longanikeni abantu pamo,
sangululeni ulukuta.
Iteni abakalamba,
longanikeni na baice,
mulonganye no tunya twine utwa kwibele.
Shibwinga na nabwinga bafume mu muputule wabo,
nabo bene beseko.
17Lekeni bashimapepo ababombela Yawe
bekale pakati ka mpongolo no bulambo epo balelilila,
baletila, “Langulukila abantu bobe we Yawe,
belelako abantu bobe uluse.
Wileka ifwe fwe cikwatwa cobe tusebane,
na bantu ba mishobo batusuule.
Nga cinshi ico abenafyalo bengalatuwelela,
no kutwipusha abati, ‘Awe, nga Lesa wabo ali kwi?’”
Lesa ayasuka, apaala ne calo
18Elyo Yawe akakwata ubufuba pa calo cakwe,
no kulangulukila abantu bakwe.
19Elyo pakwasuka abantu bakwe, Yawe akabeba ati,
“Nomba nalamutumina iŋanu, umwangashi upya, elyo na mafuta.
Kabili mwakulaikuta,
na ine nshakaleke nomba ukuti imishobo ya benafyalo ikamusebanye.
20“Nalatalusha umulwani wa ku kapinda ka ku kuso ukufuma kuli imwe,
ndemutamfisha mu calo icauma umushaba kantu.
Ulya atangila pantanshi,
ndemutamfisha muli bemba wa ku kabanga,
ulya nao akonka panuma,
ndemutamfisha muli bemba wa ku masamba,
mpaka pakeme icena icanunka pipi.”
Cinefye alicita ifintu ifikulu nganshi.
21Iwe we calo leka ukutiina!
Sekelela no kusansamuka
pantu Yawe alicita ifintu ifikulu nganshi.
22Na imwe mwe nama sha mu mpanga mwitiina,
pantu umulemfwe naumena mu mpanga.
Imiti naitwala ifitwalo,
imikunyu ne myangashi nayo naitwala nganshi.
23Na imwe mwe bena Sioni sansamukeni,
sansamukeni muli Yawe Lesa wenu.
Pantu mu bulungami namuletela imfula ya mainsa iya pakutendeka,
nalenga ne mfula iyingi ukuloka nga filya cali kale,
imfula ya pakutendeka elyo ne yakulekelesha.
24Apakupumina iŋanu pakaba imina iyikulu,
ne fikamino fikesula umwangashi elyo na mafuta.
25“Ndi nokumubwesesha ifya pa myaka yonse
iyo makanta alilemo ifisabo fyenu.
Makanta ulya aputaula, ulya atebelela, ulya atolauka na ulya apwishishisha,
ifita fyandi ifikalamba ifyo natumine kukulwisha imwe.
26Kanshi nomba mwakulakwata ifilyo ifingi,
ifyakuti mulelya nokwikuta.
Mukambe no kulumbanya ishina lyakwa Yawe Lesa wenu,
uwabomba pali imwe ifintu ifyakupapa.
Na imwe mwe bantu bandi
nomba tamwakatale amwikatwa insoni nakalya.
27Elyo mwe bena Israeli mukeshiba ukuti kanshi ine naba pakati kenu,
nokuti ine ne Yawe nine Lesa wenu, takwaba na umbi.
Mwe bantu bandi,
nomba tamwakatale amwikatwa insoni nakalya.
Lesa akapeela abantu Umupashi wakwe
28 “Pa numa ya ifi fintu, ine ne Yawe
nkapongolwela Umupashi wandi pa bantu bonse,
elyo abana benu abaume na bana benu abanakashi bakalasesema amashiwi yandi,
abakote benu bakalalota ifiloto,
na bana benu abalumendo bakalamona ifimonwa.
29Mu nshiku shilya, cinefye nkapongolwelapo Umupashi wandi
na pa babomfi bandi bene abaume na banakashi.
30“Nkalanga ifinjelengwe mulya mu mulu na pano isonde.
Kukaba umulopa no mulilo ne ntumba ya cushi.
31 Akasuba kakafiita fititi,
no mweshi nao ukakashika ngo mulopa,
ilyo ninshi tabulafika ubushiku bukalamba ubwakutiinya ubwakwa Yawe.
32 Lelo abantu bonse abakalilila peshina lyakwa Yawe ebakapusuka.
Pantu mu lupili lwa Sioni na mu Yerusalemu emukesa ikala abalepusuka,
ukulingana nefyo Yawe alanda.
Pantu abakapusuka bakaba ni abo Yawe aita.”