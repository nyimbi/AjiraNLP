Masikili
wakwa Etani umwina Esra.
1Nakulalumbanya ubukulu bwa citemwiko cobe icishipwa, we Yawe,
ku kanwa kandi nkalenga bucishinka bobe ukwishibikwa umwakulakonkanina inkulo.
2Ine nkalanda palwa citemwiko cobe icashimpwa pe na pe,
nokuti icishinka cobe naco cabafye shika ngo mulu wine.
3Pantu walisosele auti, “Ine nalipangana icipangano no wasalwa wandi,
nalilapa ku mubomfi wandi Davidi nati,
4 ‘Bamwane ebakalatwalilila ukuba pa bufumu umuyayaya,
ine nkalakosha pe ubufumu bobe ku nkulo shonse.’”
(Selah)
5Mu mulu balakulumbanya palwa fipapwa fyobe, we Yawe,
na bamushilo mu kulongana kwabo balakulumbanya pa cishinka cobe.
6Nga nani pa ba mu mulu uwingalinganishiwa kuli Yawe?
Bushe nani pa ba mu mulu uwingapalana na Yawe?
7Pebumba lya bamushilo, Lesa balimukwatila akatiina,
bonse abamushinguluka uko aba balamutiina.
8We Yawe Lesa umwine wa fita, ni nani uwaba nga iwe?
Uli wamaka, ne cishinka cobe calikushinguluka.
9Niwe unasha ukutulumana kwa menshi ya pali bemba,
niwe utalalika amatamba ayashulumuka.
10Niwe waonawile Rahabu, kwati untu uwafwile,
wapasa na balwani bobe ku kuboko kobe ukwamaka.
11Umulu wena obe ne calo cine naco cobe,
niwe wabumba icalo ne fintu fyonse ifyabamo.
12Niwe wapanga akapinda ka ku kuso na ka ku kulyo,
ulupili lwa Tabo nolwa Hemoni filembila ishina lyobe ne nsansa.
13Yangu ifyo ukuboko kobe kwaba na maka,
ifyo ukwa ku kulyo kwaba ukwakosa kabili ukwasumbuka.
14Ubulungami no mulinganya e mufula wa cipuna ca bufumu bobe,
icitemwiko icishipwa ne cishinka efikutangilila.
15Balishuka abantu abakwawila utupundu,
abenda pa cinso cobe mu lubuuto lobe we Yawe.
16Bena bakulasansamuka akasuba konse mwishina lyobe,
no kulasangalala mu bulungami bobe.
17Pantu niwe bucindami bwabo kabili amaka yabo,
na mwipaalo lyobe emutumpwilwa ulusengo lwesu.
18Icine cine inkwela yesu yaba na iwe we Yawe,
imfumu yesu yaba no Wamushilo wakwa Israeli.
19Pa nshita imo walandile mu fimonwa
ku bantu bobe abacishinka wasosa auti,
“Ine nimfwika uwabulwi amaka,
ninsansabalikapo umwaume umo umwaice uo ine nsalile pakati ka bantu.
20 Ninsanga umubomfi wandi Davidi,
nimusuba na mafuta yamushilo.
21Ukuboko kwandi ukwamaka ekukamulenga ukubomba,
cine cine ukuboko kwandi kwakulamukosha.
22Takuli mulwani akalamusonkesha umusonko,
na babi bonse tabakamutitikishe nakalya.
23Nkonaula abalwani bakwe pa menso yakwe,
no kwipaya bonse abamupata.
24Bucishinka bwandi ne citemwiko candi fikalaba nankwe,
kabili ukupitila mwishina lyandi ulusengo lwakwe lukasumbulwa.
25Nine nkabika ubufumu bwakwe ukufika kuli bemba,
no kuboko kwakwe ukwa ku kulyo pa menshi ya mu mimana.
26Ena akulanjita ati, ‘Niwe tata, kabili niwe Lesa wandi,
we Cilibwe candi kabili Umupusushi wandi.’
27Euli nokuba ibeli lyandi,
kabili euli nokuba umukalamba pa shamfumu isha pano isonde.
28Nakulamukwatila icitemwiko pe,
ne cipangano candi nankwe tacakapwe.
29Bamwane ebakulatwalilila ukuba pa bufumu pe,
ne cipuna ca bufumu bwakwe umwabela inshiku sha mulu.
30“Lelo bamwane nga batalamina amafunde yandi,
bakaana no kulakonka amalango yandi.
31Nga cakuti baonaula ifipope fyandi,
baleka no kulakonka ifyebo ifyo nabakonkomeshe,
32awe ninshi lyena ine nakulaboma ku nkonto palwa bubi bwabo.
Nkalabakapa amembya pa fyabupulumushi fyabo.
33Lelo nshakafumye ukutemwa kwandi pali ena,
nangu ukuleka ukulasunga icilayo ico namulaya mu cishinka candi.
34Ine nshakonaule icipangano candi nankwe,
nangu ukubwesha amashiwi ayo ine nalanda.
35Nalilala nalilapa ine ne wamushilo ukuti,
teti mbepe ubufi ine kuli Davidi.
36Ubufyashi bwakwe buli nokutwalilila inshita yonse,
ne cipuna cakwe icabufumu cakulaba nga kasuba ku cinso candi.
37Cikabelelela pe ngo mweshi,
nga kambone uwacishinka mu lwelele.”
(Selah)
38Lelo iwe naumufumyako amano no kumusuula,
naufulilwa umusubwa obe nganshi.
39Naonaula icipangano wapangene no mubomfi obe,
waposa ne cisote cakwe icabufumu mu lukungu.
40Nuwisha ifibumba fyonse,
nuonaula na malinga yakwe, fishele ifyabongoloka.
41Bonse abalepitapo baleiba ifyuma fyakwe,
abena mupalamano nabo balemuwelafye.
42Niwe upeela abalwani bakwe amaka,
no kulenga ukuti bena balesansamuka.
43Niwe ulengele ulupanga lwakwe ukufupa,
waleka no kulamwafwako mu nkondo.
44Niwe ufumishepo ubucindami bwakwe,
wapenuna ne cipuna cakwe icabufumu.
45Naulenga nokuti inshiku sha bulumendo bwakwe shipipe,
icakuti nasebana nganshi.
(Selah)
46Bushe kufika lilali we Yawe uli nokwikala uwabelama inshita yonse?
Bushe kufika lilali ubukali bwakulayaka ngo lubingu lwa mulilo?
47Ibukisha ukuti ubumi bwandi tabwatantalila we Yawe,
wibukishe nokuti bonse abo wabumba, bantu abali nokufwa.
48Bushe nani engabelelela uwingakaana ukufwa,
nangu umuntu kuti aipususha ku maka ya calo ca bafwa?
(Selah)
49Bushe icitemwiko icikulu icantanshi nomba cili kwi we Mfumu?
Ngefyo walaile no kulapa mu cishinka kuli Davidi fili kwi?
50Ibukisha ifyo balensausha ne mubomfi obe we Mfumu,
nefyo ine nashipikisha mu mutima wandi pa musaalula wa mishobo yonse.
51Abalwani ala tepakunsausha we Yawe,
konse uko naya awe tepakunsausha.
52Yawe apaalwe na matotelo pe na pe. Ameni kabili ameni.