Ukwakanya impanga
1“Ilyo mukalaakanya inko shonse imo imo impanga nge cikwatwa, mukampatwilako ine ne Yawe Lesa icitungu cimo icikaba icamushilo. Mubutali cili nokulepa amakubiti amakana amakumi yabili na yasano (25,000), mubufumo mwena amakubiti amakana amakumi yabili (20,000). Incende yonse ikalaba iyamushilo. 2Muli ico citungu muli nokubamo incende imo iyalingana ubukulu monse monse amakubiti imyanda isano (500), eikabamo icifulo camushilo ice Tempele. Elyo mu mbali yaiko monse monse mukashala ulubansa ulukafunguluka amakubiti amakumi yasamo (50). 3Ukufuma pali iyo ncende kukapimwa incende imo, mubutali ikabe amakubiti amakana amakumi yabili na yasano (25,000), mubukulu mwena amakubiti amakana ikumi limo (10,000). Mukati emukaba icifulo icamushilo, ikaba ni ncende iyamushilo icine cine. 4E citungu cikaba icamushilo mu calo, icapatwilwa bashimapepo ababombela ne Yawe mu cifulo camushilo kabili abapalama kuli ne Yawe kukuntumika. Emukaba amayanda yabo, kabili eikaba incende iyamushilo iyikabamo iŋanda yandi iyamushilo. 5Kabili mukaba incende na imbi, nayo ine ikabe amakubiti amakana amakumi yabili na yasano (25,000) mubutali, mubufumo mwena amakubiti amakana ikumi limo (10,000). Iyo ncende eikaba iya bena Levi abakalabomba imilimo mwi Tempele, emukuti emukaba imishi yabo iyo bakalaikalamo. 6Kabili kuli nokuba icitungu cimbi icakukuulamo umusumba, cili nokulepa mubufumo amakubiti amakana yasano (5,000) na mubutali mwena amakubiti (25,000). Ico citungu cili nokubeela lubali lwa citungu icamushilo, kabili ico citungu ecikaba ica ba ŋanda yakwa Israeli bonse.
Icitungu cakwa kateeka
7“Kateeka ali nokukwatako impanga ku mbali shonse shibili isha citungu ca mu ncende yonse iyamushilo na ku cikwatwa ca musumba. Cili nokuba mumbali pa ncende iyamushilo ne ya musumba mukulola ku lubali lwa ku masamba, elyo lubali lwa ku kabanga. Ukutula ku mupaka wa ku kabanga ukuya na ku wa ku masamba, cili nokulinganafye ubukulu nge fitungu fimbi ifikakwatako inko sha bena Israeli. 8Kanshi e citungu ico kateeka akakwatako nao mu calo ca Israeli. Bakateeka abo nsonta tabakalecusha abantu kabili, lelo bakalaleka inko sha ba ŋanda yakwa Israeli nabo bakaleikwatila ifitungu mu calo.”
Amafunde ayo intungulushi ili nokulakonka
9Imfumu Yawe alisosele ati, “Imwe mwe bakateeka ba bena Israeli, awe mwabifya pafula. Lekeni ubukakashi bwenu no mucusha wenu. Akuciteni ifyalungama, kwateni no mulinganya. Mwikabwekeshapo nakabili ukulatamfya abantu bandi mu mpanga shabo. Nine ne Mfumu Yawe ndemwebelapo. 10Bonsefye muli nokulakwata ifipimo ifyaba bwino. Muli nokulapiminako icipimo ca efa icalinga, ne cipimo ca bafa icalinga. 11Efa na bafa fifwile ukuba ifyalingana. Babafa ikumi ebalingana na homeri umo, elyo na ba efa ikumi ebalingana na homeri umo. Homeri e cipimo ecakulisha pali fyonse kabili ecakulingako. 12Kanshi ifipimo fyenu fili nokulaba ifi, indalama ishekeli limo ikalingane na magera amakumi yabili (20). Amashekeli amakumi yabili (20) ukubikapo amashekeli amakumi yabili na yasano (25) elyo ukubikapo na yambi ikumi limo na yasano (15) eyo yakalingane ne ndalama ya mina imo.
13“Kanshi ici e cipimo ca mutuulo uyu uukankala uo muli nokulatuula. Pali homeri umo uwa ŋanu shenu ishasokolwa, muli nokulatuulapo akaputulwa kamo akalenga mutanda. Pali homeri umo uwa bale yenu iyatwiwa, muli nokulatuulapo akaputulwa kamo akalenga mutanda. 14Amafuta yakutuula ayakupimina mu bafa, yakaba cipimo capekumi ica mafuta ukufuma mu cipimo ca kori umo, umwingila babafa ikumi limo nangu ukulingana na homeri umo, pantu babafa ikumi limo eyalingana na homeri umo. 15Ku fitekwa fya bena Israeli, pa mpaanga imyanda ibili muli nokulatuulapo imo. Muli nokulaleta imituulo ya cabunga, ne mituulo ya fyakoca ne yakwampana, epakuti mulefuta pa fyabubifi fyenu. Efyasosa imfumu Yawe.
16“Abantu bonse mu calo, bali nokulatwala uyo mutuulo ukankala kuli kateeka wa mu Israeli. 17Elyo uyo kateeka nao eukalaba no mulimo uwakumona palwa nama ishikalaba nokulaocewa pakushileka ilambo, eukalamona na palwa mituulo ya cabunga ne ya fyakunwa, ifikalatuulilwako uluko lonse ulwa bena Israeli, pa nshikunkulu shonse, na pa kusefya ukumoneka kwa mweshi upya onse, na pa nshiku shonse ishe Sabata. Kanshi uyo kateeka eukalamona palwa mituulo ya pa fyabubifi, na palwa mituulo ya cabunga, na palwa mituulo ya malambo ayakoca, na palwa mituulo yakwampana, e mituulo iyakufuta pa fibi fya ba ŋanda yakwa Israeli.”
Ipasaka - Inshikunkulu ya Cakucilila
(Ukufuma 12:1-20; Abena Levi 23:5-14)
18Kabili Imfumu Yawe alisosele ati, “Pa bushiku ubwakutampa umweshi wantanshi, muli nokulabuula umusepela umo uwa ŋombe ilume uwabula akalema, mukaleutuula ilambo ilyakusangulwilako icifulo camushilo. 19Pa mulopa wa nama iyilekelwe ilambo palwa kubifya, shimapepo akalabuulapo umulopa umo, no kulaushinga ku maingwe ye tempele, na ku matungi yane ayaba pa mulu wa bulambo, na ku maingwe ya mpongolo ishakuiilapo mu lubansa lwa mwilinga lyamukati. 20Efyo mukalecita na pa bushiku ubwalenga cine lubali ubwa uyo wine mweshi, ekufuta pa fyabubifi fya bantu bonse ifyo bashicitila ku mufulo nangu ifyo bacita mukukanaishiba. Efyo mukalasunga Itempele pakuti likaleba ilyamushilo. 21Pa bushiku ubwalenga ikumi limo na shine (14) ubwa uyo wine mweshi wantanshi, elyo mukaletendeka ukulacindika Ipasaka, inshikunkulu ya Cakucilila. Bonse pa nshiku cine lubali bakalelyafye imikate iyishatutumuka. 22Pa bushiku ubwakutampilapo inshikunkulu, kateeka ali nokulaleta cilume umo uwa ŋombe, no kulamutuula ilambo palwa kubifya kwakwe, na palwa kubifya kwa bantu bakwe bonse. 23Pa nshiku shonse cine lubali isha nshikunkulu, kateeka ali nokulantuula ine ne Yawe Lesa bacilume wa ŋombe cine lubali ababula akalema, na basukusuku nabo cine lubali ababula akalema. Kabili pali isho shine nshiku, kateeka ali nokulatuula inshiku shonse sawe umo ngo mutuulo wakwelelwa pa bubifi. 24Pali cilume onse uwa ŋombe uo cilolo ali nokutuula ilambo, ali nokulalundapo icipimo ca efa umo uwabunga, na mafutapo aya miolifa nayo icipimo ca hini umo. Efyo ali nokulalunda na pali sukusuku onse uo ali nokulatuula ilambo.
Inshikunkulu ya Nsakwe
(Abena Levi 23:33-43)
25“Pa nshikunkulu ya Nsakwe iyitampa pa bushiku ubwalenga ikumi na shisano (15), mu mweshi walenga cine lubali, pa nshiku shonse cine lubali, kateeka ali nokulatuula ayo yene amalambo ayakwelelwa pa fyabubifi, na malambo yakoca no mutuulo wa cabunga elyo na mafuta ya miolifa.”