Kuli kembisha mukalamba. Ukwimba ne filimba fya nsale. Ulwakwa Davidi.
1Kutika ku kulila kwandi, we Lesa
umfwa kwipepo lyandi.
2Ndelilila kuli iwe ukufuma ku mpela ya pano isonde,
ine umutima wandi naunaka,
untwale pa cilibwe icalepa ukuncila.
3Pantu niwe ine nshintililako,
niwe ulupungu lwandi ulwamaka uluncingilila ku balwani.
4Uleke ndeikalilila mwi Tenti lyobe pe na pe,
leka ndeuba mu mapindo yobe.
(Selah)
5Pantu ulomfwa ifilayo fyandi we Lesa,
wampeelako icikwatwa cilya upeela abatiina ishina lyobe.
6Ulundileko imfumu ya calo imyaka iyingi,
uleke imfumu ikokole.
7Uleke ileteeka umuyayaya pa cinso cobe we Lesa,
uleisunga ku citemwiko cobe icishipwa pamo ne cishinka cobe.
8Eico ine nakulaimba inyimbo shakulumbanya ishina lyobe pe,
pakuti na ine inshiku shonse nkalafikilisha ifilayo ifyo nakulaile.