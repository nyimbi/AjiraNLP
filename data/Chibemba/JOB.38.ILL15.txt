Yawe ashinina Yobo nao asumina
1Elyo Yawe ayasuka Yobo, ukufuma mu cimwela ati,
2“Bushe iwe niwe nani we ulefulunganya ifyo ine napingula,
elyo no kulasosa amashiwi ayabula amano?
3Eico kakisha umushipi mu musana nge mpalume ya bulwi,
pantu nalakwipusha, nomba ndefwaya unjasuke.
4“Bushe wali kwi ilyo nashimpile umufula wa pano isonde,
unjebe nga walishiba.
5Bushe iwe walishiba uwapimine ubukulu bwa pano pesonde? Icine cine walishiba,
nangu uwatantikepo umwando wakupiminako?
6Nga nipi apo inceshi she sonde shashimpwa?
Nani abikile ilibwe ilyakulikasha pa kulitungilila?
7Ilyo intanda sha pa macaca shaleimba ne nsansa,
na bana baume bakwa Lesa bonse balelumbanisha capamo.
8 “Nani uwaisalile amenshi ya muli bemba,
ilyo bemba apomweke ukufuma mu cifulo cakwe ngo wafuma mwifumo?
9Ilyo nabuulile fubefube no kukupa pali bemba,
no kuleka amakumbi ayafiita ukuti yabeko.
10Nine napimine bemba apakupelela,
nabikako ifiibi elyo ne fyakwisalilako.
11No kumweba nati, ‘Apa epo wakulapelela, amatamba yobe yelapulapo.
Epo icilumba ca matamba yobe cikaputukila.’
12“Bushe mu bumi bobe, walitala aukonkomesha ukuti buce ulucelo,
elyo no kupimina amacaca inshita?
13Bushe walitala awebapo ulucelo ukuti lwikatilile impela she sonde,
pakuti shikuntemo ababi?
14Ulubuuto lwa pa macaca lulalenga impili ne mikonko ukwaluka,
pakuti filemoneka nge nsalu ya mikonimikoni.
15Ulubuuto lwapa macaca lulashibatika abantu babi,
lulabalesha no kucita ifyamisoka.
16“Bushe iwe walitala aufika apatula amenshi ya muli bemba?
Bushe walitala awenda panshi ye tenga lya muli bemba?
17Bushe kwalitala akubako umo uwakulanga apabela impongolo sha mfwa?
Bushe walitala aumona abalinda impongolo shafiita ukwikala abafwa?
18Bushe walishiba apafika ubukulu bwe sonde lyonse?
Unjebe nga cakuti walishiba ifi fyonse.
19“Bushe iwe walishibako uko ulubuuto lwaikalila,
nangu incende uko imfifi itula?
20Bushe kuti watungulula ulubuuto ne mfifi,
no kufilanga apo fili nokupelela,
elyo no kufibweseshamo uko fikala?
21Ee, nga cakuti walishiba ifi fyonse,
ninshi cacine wabumbilwe pamo nafyo,
ninshi uli muntu wakale nganshi!
22“Bushe iwe walifikako uko natulika ubunga bwa mfula,
nangu uko ine natutila amabwe ya mfula?
23Ifi fintu ne mwine ndafisunga pakuti filebomba pa nshita ya bucushi,
pa nshita ya ntulubundi, na pa nshita ya nkondo.
24Bushe iwe walishiba uko akasuba katula,
nangu uko umwela wa ku kabanga utula pakuti ulepupa pa calo?
25Nani uwaimbile icikonkwa umwakupita mulamba wa mfula uwa mukuku,
nangu nani uwapekenye inshila umwakupita umwele wa nkuba?
26Nani alenga imfula ukuloka mu fifulo umushaba bantu,
nangu mu matololo umushikala bantu?
27Nani uutapilila amatololo,
nangu nani alenga icani ukumena mulya umwauma ndi?
28“Bushe imfula yalikwata wishi?
Nangu nani uufyala amatoni ya mume?
29Nyina wa menshi yalya ayatalalisha nani?
Nangu nani nyina wa mume ulya uufuma mu mulu?
30Ni nani uulenga amenshi ukukosa nge libwe,
no kulatikamika amatenga pamulu?
31 “Bushe niwe wakakanya iminyololo iyakaka intanda sha Pileiyadesi,
nangu ukukakula imyando iyakakanya intanda sha Olioni?
32Bushe niwe wingalenga mulanga ukumoneka pa nshita yakwe,
no kutungulula ulutanda lwa Bea pamo na tumwane?
33Bushe iwe walishiba icalenga ukuti ifya mu mulu fileenda?
Bushe umusango fyendelamo kuti wafipingula, pakuti ne calo cilekonka?
34“Bushe iwe ishiwi lyobe kuti lyafika ku makumbi,
no kulenga amenshi ayabamo yakufimbe?
35Bushe iwe niwe wingeba umwele wa nkuba ukubyata,
icakuti nao wasumina ukubyata?
36Bushe nani uupanda ulwita mfula amano ayakusobela ukuti imfula yalaisa?
Nangu nani upanda mukolwe amano yakusobela ukuti bwaca?
37Nani uwakwata amano yakulonganya amakumbi,
nangu ukuyasulika pakuti yetile amenshi?
38Mpaka ulukungu lwa pa mushili lwakambantana,
ne fibulungwa fyamamantika.
39“Bushe iwe niwe wikatila inkalamo inama shakulya?
Nangu bushe niwe utuusha utwana twashiko insala,
40lilya tubwatalala mu mimba yatuko,
nangu lilya tulalilila mu mateshi?
41Nani uupekanisha mwankole ifyakulya,
ilyo tumwane tulila kuli Lesa,
no kutongomona imikoshi yatuko pa mulandu wa nsala?”