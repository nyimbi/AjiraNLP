Ulwakwa Davidi.
1We Yawe niwe imina abantu abo abanjimina,
ndwishishako abantu abo abalendwisha.
2Isa ne nkwela pamo ne fyanso,
wise untuuleko.
3Unone ifumo no mufwi kukulasa abalensupila,
unenge ukumfwa ishiwi lyobe ilileti,
“Nine pusukilo lyobe.”
4Leka abafwaya ukulofya umweo wandi balengwe nsoni,
na bonse abapanga ubonaushi pali ine ubakunkunike no kubafulunganya.
5Babe nge misungu iyileululwa ku mwela,
na malaika wakwa Yawe abafulumune.
6Leka inshila yabo ibe mu mfifi no kutelela,
kube na malaika wakwa Yawe kukubasupila.
7Pa mulandu wakuti bateya ne muntu wakaele ifiteyo apabula umulandu,
banyimbila no bucinga apabula umulandu,
8leka ubonaushi bubafikile mukupumikisha,
ne sumbu banteele libalukile,
uleke ebo baponenemo pakuti ebo bonaike.
9Elyo umweo wandi ukasangalala muli Yawe,
no kubekelwa mwipusukilo lyakwe.
10Ubunte bwandi bonse bwakulapunda ati,
“Nani umbi uwaba nga iwe, we Yawe,
ulapokolola ababusu ukufuma ku babacila amaka,
na bapina na balanda ulabapokololako ku babebila.”
11Inte ishalufyengo nashinjimina,
shilanjipusha pa mulandu wa fintu ifyo nshaishiba.
12Balambwesesha ifibi pa fisuma mbacitila,
no kusha umweo wandi uwabulanda.
13Lelo bena nga balwala, ndasakamana no kufwala insalu shabulanda,
ndaipeelesha na kukubapepelako no kufunga ukulya.
Nomba amapepo yandi tayayaswikwe,
14eico ndakokola na mukuloosha,
kwati ni cibusa nelyo munyinane eufwile,
ndaloosha no bulanda kwati ni bamayo bafwile.
15Lelo ilyo nawa bena batemwa,
bashinguluka, balampumya no kumpumaula.
16Balancusha ukupitila mukuncita nge ciwelewele,
ninshi nabasuma ne cishipa.
17Kufika ku nshita nshi we Yawe ukalabatambafye?
Pokololako umweo wandi kuli ishi ncitatubi,
pokolola ubumi bwandi ubwawamisha kuli ishi nkalamo sha bantu.
18Elyo nkalakutotela mu lukuta lukalamba,
kabili nkalakulumbanya na pebumba lya bantu.
19 Wileka abalwani bandi ababufi baleanga pali ine
pa mulandu wa kucimba kwandi,
nangu wileka abampata apabula umulandu
balenshuluka ico ndi mu bulanda.
20Tabasosa ifyamutende kanofye ukulanda amashiwi ayakutumfya,
ku bantu abekala mu mutelelwe.
21Pakutumfya batila,
“Eyo! Ala ifwe tulamona ifyo ucita!”
22Ifi fyonse ulafimona we Yawe,
wintaluka kabili wisuulakofye we mfumu.
23Buuka, we Mfumu yandi ima undwileko,
we Lesa wandi mpokololako.
24We Yawe, we Lesa wandi umpokololeko,
we mulungami wileka abalwani bandi ukucankilwa pali ine.
25Wileka baletila,
“Eya cawama, efyo twalefwaya.”
Wileka baletwanga abati, “Nomba twamucimfya.”
26Uleke bonse abacankwa nga naba mukucula balengwe nsoni,
uleke bonse abaitutumuna pali ine balengwe nsoni no kusebana.
27Uleke bonse abatemwa ukuti nungamikwe,
baule utupundu pe, batile,
“Yawe ewalinga ukulumbanya,
pantu abekelwa mu kushuka kwa mubomfi wakwe.”
28Akanwa kandi kakulalanda pa bulungami bobe,
no kulakulumbanya inshita shonse.