Amashiwi ayakulondolola pali ici citabo
Icitabo cakwa kasesema Sakaria cayakanishiwa mu fiputulwa fibili ifyaibela nganshi. (1) Ifipande ukufuma pa 1 ukufika ku 8 emwaba ubusesemo ukufuma kuli kasesema Sakaria ubwapeelwe mu nshiku ishalekana lekana ukufuma mu mwaka wa 520 ukufika mu mwaka wa 518 ilyo Yesu talafyalwa. Ubu busesemo bwapitile makamaka mu fimonwa, elyo kabili fyalanda pa kubukulusha umusumba wa Yerusalemu, ukukuula Itempele cipya cipya, ukusangulula no kuwamya abantu, elyo ne nkulo yakwa Mesia ifyo ikesa kuntanshi. (2) Ifipande 9 ukufika ku 14 mwalembwa amashiwi ya pali Mesia uwali nokwisa, elyo no bupingushi ubwakulekelesha.
Imilandu yatantama ifi
Amashiwi ayakusokwa ne subilo 1:1—8:23
Ubupingushi pa bena mupalamano ba calo ca Israeli 9:1-8
Ishuko ne cibote ifikesa kuntanshi 9:9—14:21