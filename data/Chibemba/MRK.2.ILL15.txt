Yesu aposha icite
(Mateo 9:1-8; Luka 5:17-26)
1Pati papite inshiku shinono, Yesu abwelele ku Kapenamu, kabili caumfwike ukuti nabwela ali mu ŋanda mumwakwe. 2Elyo mwalongana abantu abengi nganshi icakuti tamwali ncende nakalya nangufye ni pa mwinshi pene, ninshi Yesu alefunda abantu ishiwi lyakwa Lesa. 3Kabili kwaisa abantu bane, bapingile icite, bacileta kuli Yesu. 4Ku mulandu we bumba, bafilwa ukumufisha apali Yesu. Basuka bafimbula umutenge lubali apabelele Yesu, pashala icipunda. Elyo pa cipunda pene epo baishisha umusengele apalele icite. 5Yesu pakumona icisumino cabo, aeba icite ati, “Mwana wandi naubelelwa uluse ku fyabubifi fyobe.” 6Lelo bakafundisha bamafunde bamo abalipo balatontonkanya mu mitima yabo abati, 7“Cinshi ico uyu muntu alandila ifi? Musaalula kuli Lesa! Nga nani engabelela umuntu uluse ku fyabubifi acita? Shikanofye Lesa eka.” 8Nomba Yesu, ico eshibe mu mutima wakwe ifyo baletontonkanya, abepusha ati, “Cinshi muletontonkanisha ifi mu mitima yenu? 9Bushe cinshi icayangukapo, ukweba icite ukutila, naubelelwa uluse ku fyabubifi fyobe, nangu ukutila, ima, buula umusengele obe akwenda? 10Kanshi lekeni mulange ukuti Umwana wa muntu alikwata amaka pano isonde ayakubelela umuntu uluse ku fyabubifi fyonse.” Elyo aeba icite ati, 11“Nakweba, ima, senda umusengele obe, akuya kumobe.” 12Awe aima apopene, abuula no musengele wakwe, afuma alaya no kuya, na bonse balatamba. Awe bonse balapapafye, balalumbanya Lesa abati, “Tatwatala atumona ica musango uyu.”
Yesu aita Levi
(Mateo 9:9-13; Luka 5:27-32)
13Awe Yesu afuma aya nakabili ku lulamba lwa bemba. Elyo ibumba lya bantu lyaisa uko ali, nao alabafunda. 14Kabili ilyo aleya, amona Levi mwana Alufeyo ekele mu ŋanda ya musonko. Yesu amweba ati, “Nkonka.” Nao Levi aima, alamukonka.
15Nomba cilya Yesu ali pakulya mu ŋanda mwa Levi, bakasonkesha bamusonko na bampulamafunde abengi baisa mukulya pamo na Yesu na basambi bakwe, pantu abantu abengi balemukonka. 16Nomba ilyo bakafundisha bamafunde bamo abali na mwibumba lya Bafalise bamona ukuti Yesu alelya pamo na bampulamafunde na bakasonkesha, balaipusha abasambi bakwe abati, “Bushe cinshi ico Yesu alila no kunwena pamo na bakasonkesha na bampulamafunde?” 17Ilyo Yesu aumfwa, abeba ati, “Abali umutende tabakabila shiŋanga iyoo, kano abalwele. Ine nshaisa mukwita abakaele, lelo ababifi.”
Ukufunga ukulya
(Mateo 9:14-17; Luka 5:33-39)
18Ilyo abasambi bakwa Yoani na Bafalise balefunga ukulya, abantu bamo baile kuli Yesu bamwipwishe abati, “Abasambi bakwa Yoani na basambi ba Bafalise balafunga ukulya, nga abasambi bobe bena cinshi bashifungila ukulya?” 19Yesu abasuka ati, “Bushe inshindishi shakwa shibwinga kuti shafunga shani ukulya ilyo shicili na shibwinga? Awe iyoo! Inshita yonse ilyo shicili na shibwinga tekuti shifunge ukulya. 20Lelo inshita ikesa ilyo bakashipoka shibwinga, lyena muli isho nshiku elyo shikalafunga ukulya.
21“Takwaba nelyo umo uubilila icikamba icipya pa nsalu iyikote, pantu nga acita ifi, icikamba cipya kuti calepula insalu, ne cipunda cakulilako. 22Kabili takwaba nelyo umo uubika umwangashi uushilabila mu nyambi ishikote, nga bacita ifyo ninshi umwangashi kuti walenga inyambi ukupuka. Elyo umwangashi kuti waonaika ne nyambi nasho kuti shaonaikila kumo. Lelo umwangashi uushilabila baubika mu nyambi shipya.”
Ubushiku bwe Sabata
(Mateo 12:1-8; Luka 6:1-5)
23 Ubushiku bumo ubwe Sabata, Yesu alepita mu mabala ya ŋanu. Cilya baleya, abasambi bakwe batendeka ukulatimpula imisonso ya ŋanu. 24Abafalise baeba Yesu abati, “Mona! nga cinshi ico abasambi bobe balecitila icaleshiwa pa bushiku bwe Sabata?” 25Yesu abasuka ati, “Bushe tamwatala amubelenga ifyo Davidi umwine acitile, pamo nabo ali nabo, ilyo baiketwe ne nsala ico bashakwete ifyakulya? 26Aingile mu ŋanda yakwa Lesa, ilyo Abiyata ali Shimapepo mukalamba, no kulya imikate iyatuulilwe kuli Lesa, iyo abantu bambi bashasuminishiwe kulyako kanofye bashimapepo beka. Kabili apeelako nabo ali nabo pamo.” 27Kabili Yesu abeba ati, “Ni pa mulandu wa muntu ubushiku bwe Sabata bwabelako, lelo te pa mulandu wa bushiku bwe Sabata umuntu abelako. 28Kanshi Umwana wa muntu e mwine wa bushiku bwe Sabata.”