1Nkosamutwe uushumfwa kukusalapulwa nangu bamwebaula shani,
akonaulwa mukwangufyanya ukwabula ukupola.
2Ilyo abololoke bateeka icalo, abantu balacankwa ne nsansa,
Ababi nga bateeka abantu balailishanya.
3Umuntu uwatemwa amano aletela wishi insansa,
lelo uwatemwa bacilende aposaika indalama ne cuma cakwe.
4Kateeka uuposa amano pakucita umulinganya alateeka icalo mu cibote,
nomba nga atemwa amafisakanwa ninshi icalo caonaika.
5Umuntu uusembeleka umubiye,
ninshi nao aleiteya iciteyo ku makasa yakwe.
6Umuntu mubi ailetelelafye umwine ku bubi bwakwe,
lelo umololoke kuti aimba ulwimbo no kusansamuka.
7Abololoke balasakamana umulinganya pa bapina,
lelo ababifi balafilwa ukumfwa umo insambu shalola.
8Abantu abapumya babusha ulubuli mu musumba,
lelo abamano batalalika icimfulunganya.
9Uwamano nga aya ku cilye ne cipuba,
icipuba cilafulwa no kukalipa, tapaba na mutende.
10Indetamisoka shilapata umuntu wakaele,
nomba abololoke bena balasakamana ubumi bwakwe.
11Icipuba cilalanga apapela icipyu caciko,
lelo umuntu wamano ena aleesha ukukankatisha icipyu cakwe.
12Nga kateeka alaposa amano ku bufi,
na bacilolo bakwe basanguka ababufi.
13Icintu cimo ico umukankala no mupina bakwata icapalana nici,
icakuti bonse babili ni Yawe eulenga balemona.
14Kateeka uulangulukila abapina pakupingula imilandu,
icipuna cakwe icabufumu cilekalilila.
15Ukukapa abaice no kubasalapula, ala ekubapeela amano,
umwaice uo baleka aleicitila umo alefwaila alasebanya nyina.
16Ilyo ababifi babombesha no kufula elyo no bubifi bufulilako mu calo,
nomba abamano balamonako uko aba bantu baloba.
17Ulesalapula mwano lyonse, nao akakuletela mutende,
pantu akalenga umutima obe ukusansamuka.
18Ukushaba icimonwa abantu balonaika tabengashipikisha,
lelo abasunga amafunde bena ebapaalwa.
19Amashiwifye yeka tayasalapula mubomfi,
kuti aleumfwa, lelo tafiposako mano nakalya.
20Nga wamona umuntu wabwangu kanwa,
icipuba kuti wacisubila ukumucila kukwiluka.
21Nga walela umubomfi mu bulamu ukufuma ku bwaice,
pakulekelesha akakupontela.
22Umuntu umukali alabusha ulubuli,
no wacipyu afusha ifyabupulumushi.
23Icilumba cilasebanya umuntu,
lelo ukuicefya kwena kulacindamika umuntu.
24Uwampana no mupupu aisangula akapondo umwine,
limo kuti akandilwapo nga alanda icishinka nelyo naishiba.
25Uutiina abantu citeyo kuli ena,
lelo umuntu uutetekela Yawe ena alikwata umwakupusukila.
26Abengi bafwaya ukutemwikwa kuli bakateeka,
lelo ni kuli Yawe eko mulinganya ufuma.
27Umololoke alapata uushili wacishinka,
umuntu umubifi nao alapata uwakaele.