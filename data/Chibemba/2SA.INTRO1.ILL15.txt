Amashiwi yakulondolola pali ici citabo
Icitabo cabubili icakwa Samwele ecakonka pa citabo cantanshi, kabili ecalondolola bwino ifyo Davidi ateekele mu nshiku sha bufumu bwakwe. Panuma ya mfwa ya mfumu Saulo, abantu ba mutundu wakwa Yuda basalile Davidi ukuba imfumu yabo. Pa myaka cine lubali Davidi aleteeka pa bufumu mu calo ca Yuda icabela ku kapinda ka ku kulyo (1-4), kabili pa nshita imo ine ali pa bulwi no mwana wakwa Saulo umwaume Ishi Bosheti imfumu uwali mu Israeli. Elyo aisa teeka ne calo conse ica Israeli (5-24).
Calilondololwa bwino ifyo Davidi ashombweke na balwani bakwe mukati ka calo elyo na ba kunse pakukushako icalo elyo no kutungulula ubufumu bwakwe. Kabili emo Davidi alangwa ngo muntu uwali ne citetekelo icikalamba kabili icashika nganshi kuli Lesa icalengele nokuti abantu bamukwatile umucinshi. Davidi apokolwele umusumba wa Yerusalemu ku bena Yebusi, no kucita umusumba uukalamba. Alefwaya ukukuula itempele lyakucindikilamo Yawe kabili umwakusungila ifyamushilo, lelo Yawe alimukenye ukuti akuule. Nelyo takuulile itempele, Yawe asalile ukuti Davidi euli nokuba kateeka wa maka nganshi kabili nokuti umo wa mu bana bakwe eukalaba lyonse pa bufumu.
Lelo mu nshita shimbi alangwa ngo muntu uushali na luse, kabili uwalecita ifyabipa pakufikilisha ifya kukabila kwakwe pamo no kuisekesha. Alyulungene na Batisheba muka kangalila wa fita uwaile ku bulwi. Nomba ilyo kasesema wakwa Yawe aishile mubinga no kumwebaula pa fyabubifi fyakwe, alisumine nokuyebelela. Pa mulandu wa kulufyanya kwakwe Davidi apitile mu mafya yabipisha. Naya mafya ayengi tayafumine kumbi lelo mu lupwa lwakwefye. Icilangililo ca bubifi ubu, ecalengele imisoka elyo no kusumya kwa mulopa mu lupwa lwakwe na mu mushobo wa Israeli onse.
Ici citabo casondwelela na mashiwi yakwa Davidi umwine ayakulumbanya Lesa uwamulubwile mu maboko ya balwani bonse. Elyo alundapo na mashiwi ye subilo lyakufikilisha ubulayo bwakwa Lesa ubwakuti, kateeka wa Israeli ali nokufuma mu ŋanda yakwa Davidi no kwisa teeka abantu mu bulungami. Ubumi bwakwe elyo na fyonse ifyo Davidi acitile pa bufumu fyalisekeshe abantu bonse aba mu Israeli icakuti na mu nshita sha kuntanshi ilyo icalo calepita mu mafya, abantu balekabila imfumu iyingafuma mu bana bakwa Davidi, uyo uwingesaba nga Davidi wine.
Imilandu yatantama ifi
Davidi ateeka Yuda, 1:1—4:12
Davidi ateeka Israeli yonse 5:1—24:25
Imyaka yakwambilapo 5:1—10:19
Davidi na Batisheba 11:1—12:25
Amafya na macushi 12:26—20:26
Imyaka yakulekelesha 21:1—24:25