Lesa akonkanyapo ukusosha Yobo
1Yawe epakweba Yobo ati,
2“Bushe iwe we ulepashanya no Mwine wa maka yonse, kuti wamulanga ifyakucita?
We uleebaula Lesa, njasuka.”
3Elyo Yobo ayasuka Yawe ati,
4“Tapali ifyo ndi ine uwakuti ningamwasuka,
ecalenga nokuti nkupike ulupi pa kanwa kandi,
5Ine ninanda umuku umo, kabili nafilwa ukwasuka.
Nacibwekeshapo, lelo nshalande nakabili iyoo.”
6Elyo Yawe asosha Yobo ukufuma mu cimwela ati,
7“Eico kakisha umushipi mu musana nge mpalume ya bulwi,
pantu nalakwipusha, nomba unjasuke.
8“Bushe emukuti ulefwaya ukusuusha ubupingushi bwandi?
Bushe iwe, niwe ulepeela ine umulandu elyo iwe waimona uwacishinka?
9Bushe na iwe, wakwata amaka nga yakwa Lesa?
Bushe ishiwi lyobe kuti lyapanta nge lyakwa Lesa?
10Nga efyo caba, kanshi uifwike ubukankala no bucindami,
uifwike no bufumu elyo no mucinshi.
11Uilange nefyo wakalipa,
ulenge no muntu onse uwacilumba ukutotobala.
12Ushuluke no muntu onse uwacilumba,
upase na ponse apeminine abantu babi.
13Ubashiike bonse mu lukungu,
ushiike impumi shabo mu nindi.
14Nga wacita ifi, lyena ninshi nalakusuminisha,
ukuti kanshi ukuboko kobe ukwamaka kuti kwakupususha.
15“Tala, tamba bemoti, ine naibumba nga filya nabumba iwe,
lelo yena ilya icani nga filya iŋombe ilya.
16Kabili ubale umone ifyo yaba na maka mu musana,
no kuba ne mishipa iyakosa mu mutete waiko.
17Umucila waiko watonkomana nge cimuti ca keda,
no bushipa mu molu yaiko, buntu bwapikana.
18Amafupa mu mungololo waiko yaba kwati ni mpanda sha mukuba,
ne myendo yaiko yakosa nge fyela ifyo abantu bafula.
19“Bemoti yalicindama pa fibumbwa fyonse ifyakwa Lesa,
eco ine ne waibumba, ninefye neka ningaitiinya.
20Impili eshiiletela icakulya
ne nama shimbi shonse eko shangala.
21Bemoti isendama mu macinda,
kabili ibelama mu matete ya mwisense lya mumana.
22Yatemwa ukuuba mu cintelelwe ca mpupunga sha macinda,
ne mishingu ya mu menshi nayo ilashicingililako.
23Nangufye yaibila panshi ya menshi, awe yena taitunsha mutima,
nangufye amenshi yapabuka aya mu mumana Yordani, awe yena taitiina nakalya.
24Nani engekata bemoti nga ilelolesha?
Nani uwingaikolokofya icinkobwe mu mona waiko?”