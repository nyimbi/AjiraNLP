Mose apaala inko sha bena Israeli
(Icitendekelo 49:1-28)
1Ili e paalo Mose umuntu wakwa Lesa apaalile abana bakwa Israeli ilyo talafwa. 2Atile,
“Yawe afumine ku lupili lwa Sinai,
kabili asanikile pali bena ukufuma ku Seiri,
abengeshime ukufuma pa lupili lwa Parani.
Aishile na bamushilo amakana na makana,
ukufuma ku kapinda ka kulyo, ku mukunkuluko wa lupili lwakwe.
3Cine cine niwe we watemwa abantu,
abamushilo bonse baba mu kuboko kobe.
Pa nkasa shobe epo bonse bafukama,
kabili ni kuli iwe eko bapoka amafunde,
4amafunde ayo Mose atupeela,
icuma ce bumba lyakwa Yakobo.
5Ewali Imfumu mu Yeshuruni,
ilyo intungulushi sha bantu shalongene,
pamo pene ne nko sha bena Israeli.”
6“Lekeni Rubeni abe umumi kabili efwa,
nangu abantu bakwe abaume babe abanono.”
7Kabili ifi efyo alandile pali Yuda,
“Umfwa, we Yawe inkuuta shakwa Yuda,
mubweseshe ku bantu bakwe.
Ni ku maboko yakwe eko aicingilila.
Ube kafwa wakwe ku balwani bakwe.”
8 Palwakwa Levi atile,
“Utumabwe twa Tumimu na Urimu
tuntu twa muntu uwakupetamina we Lesa.
Walimweseshe ku Masa,
walimumenye pa menshi ya ku Meriba.
9Palwakwa wishi na nyina atile,
‘Ine nshabakwatila mucinshi.’
Akeene bamunyina,
kabili asuulile abana bakwe,
lelo asungile ishiwi lyobe,
no kubaka icipangano cobe.
10Eufunda ifipope fyobe kuli Yakobo
na mafunde yobe kuli Israeli.
Eukufutumwina no bubani pa cinso cobe
kabili eukulekela amalambo yakoca pa bulambo bobe.
11We Yawe, paala ukucenjela kwakwe konse,
kabili usekele mu milimo ya maboko yakwe.
Ushonaule imisana ya balwani bakwe abamwimina.
Sansa ifipondo fyakwe mpakafye fiikema nakabili.”
12Palwakwa Benjamini atile,
“Lekeni umutemwikwa wakwa Yawe atusheko mu bucingo bwakwe,
pantu Yawe eumucingililako inshiku shonse,
kabili uyo Yawe atemwa alamusunsa pa mabeya yakwe.”
13Palwakwa Yosefu atile,
“Yawe apaala icalo cakwe
ku mume uusuma ukufuma ku mulu,
na ku menshi ayaba pesamba,
14ku fyawamisha ifileta akasuba
ne fimena cila mweshi,
15ku fisabo ifyawamisha ifya mu mpili shakale,
kabili no bwingi bwa fisabo fya mu tupili twape,
16ku fyabupe ifyawamisha ifya mu calo na fyonse ifyaisulamo,
kabili no kutemwikwa kwa kuli uyo uwikele mu cimpusa icalebilima umulilo.
Lekeni fyonse ifi fibe pa mutwe wakwa Yosefu,
uwapatilwe pali bamunyina.
17Mu bucindami ali kwati libeli lya cilume wa ŋombe,
insengo shakwe shaba nge nsengo sha mboo.
Esho apunkilako imishobo,
neyo ine iyabafye ku mpela ye sonde.
Bena e makana imintapendwa yakwa Efulemu.
Bena makana yakwa Manase.”
18Palwakwa Sebuloni atile,
“Ulesansamuka, Sebuloni mu nyendo shobe
na iwe Isaka mu matenti yobe.
19Bakalaita abantu ku mpili,
uko bakalalekela amalambo ya bulungami,
bakalalya ifingi ifya muli bemba,
na mu fyuma fyafisama mu musensenga.”
20Palwakwa Gadi atile,
“Alipaalwa uwakusha icalo cakwa Gadi!
Gadi ekala kulya nge nkalamo,
iyilesantaula ukuboko nangu umutwe.
21Ena aisalilepo icalo cawamisha,
bamusungile iciputulwa ca ntungulushi.
Ilyo abakalamba ba bantu balongene,
acitile ififwaya Yawe,
acita no bupingushi bwakwa Yawe pali Israeli.”
22Palwakwa Dani atile,
“Dani ena mwana wa nkalamo,
uufwampuka ukufuma mu calo ca Bashani.”
23Palwakwa Naftali atile,
“Ukutemwa kwakwa Yawe kwalifulisha pali Naftali,
kabili aisulamofye amapaalo yakwe,
icishilano cakwe cikatampila ku kapinda ka kulyo ukuya shinta kuli bemba.”
24Palwakwa Asheri atile,
“Asheri e wapaalwa nganshi ukucila pa bana bonse,
naletemwikwa kuli bamunyina,
nalesamba amakasa yakwe mu mafuta.
25Ifyakukakila impongolo fikaba fya fyela no mukuba,
elyo na maka yobe yakalingana ne nshiku shobe.”
26“Takwaba nangu umo uwaba nga Lesa wa ku Yeshuruni,
uwenda mu lwelele pakumwafwa
elyo na mu makumbi mu bucindami bwakwe.
27Lesa wa pe na pe e cubo cobe,
kabili na mwisamba lyobe e muli amaboko ya pe na pe.
Akalafulumuna umulwani obe pa cinso cobe,
akasosa ati, ‘Mulofyeni!’
28Kanshi Israeli akaikalila umutelelwe umwine ekafye.
Akamfukumfuku kakwa Yakobo kalicingililwa
mu calo ca ŋanu no mwangashi upya,
uko imyulu ilosha umume.
29Walishuka iwe we Israeli!
Nani uwaba nga iwe,
abantu abo Yawe apususha?
Ena e nkwela yobe kabili e kafwa obe,
ena e lupanga lobe ulwalulumbi.
Abalwani bobe bakalacimba kuli iwe,
kabili ukanyantaula incende bapepelamo isho bacindika.”