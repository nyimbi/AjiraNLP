1Imwe mwe bena Israeli, umfweni amashiwi ayo Yawe alelanda pali imwe, pa mutundu wenu onse mwebo afumishe mu calo ca Egupto, aletila ati,
2“Pa bantu ba mitundu yonse iya pano isonde,
ala nimwefye mweka ine naishiba.
E mulandu wine kanshi ine ndemukandila pa fyabupulumushi fyenu fyonse.
Umulimo wakwa kasesema
3“Bushe abantu babili kuti baendela pamo
ukwabula ukuti batale bomfwane?
4Bushe inkalamo kuti yalaibuluminafye mu mutengo,
nga taiketepo inama?
Bushe umusepela wa nkalamo kuti walaibuluminafye mu lucengo,
nga tawiketepo cimo?
5Bushe icuni kuti caikila panshi apali iciteyo,
umuntu nga taposelepo ubukompo?
Bushe ulukose kuti lwaifwampukilafye
ukwabula ukuti cimo cikumye kuli namunsanki?
6Ipenga nga lyalila mu musumba umo,
bushe teti litiinye abantu ababamo?
Icinkunka nga caponena umusumba umo,
bushe ninshi te Yawe aciletele?
7“Cine cinefye Yawe pakucitapo cimo,
alatala asokolwelako ababomfi bakwe bakasesema ifyo alepanga ukucita.
8Inkalamo iyo ilebuluma,
nani uushiletiina?
Yawe uyo alelanda,
nani uushingasesema amashiwi yakwe?”
Abena musumba wa Samaria bashama
9Bilikisheni abantu balya baikala mu mayanda ayakosa aya mu musumba wa Ashidodi,
na ya mu calo ca Egupto, mutile,
“Iseni mulongane pa mpili sha Samaria,
iseni muimwene icimfulunganya ubukulu icilimo,
no lufyengo ulo abantu balecitamo.”
10Yawe alesosa ati,
“Aba bantu tabasakamana ukulacita ifyalungama nakalya,
mu mayanda yabo ayacindama balisushamo ifintu ifyo beba,
nefyo bapokela ku lukakala.”
11Eico ifi efyasosa Imfumu Yawe ukuti,
“Ala, abalwani bakalibila icalo cabo,
bakonaula amalinga ayo baipokolwelamo,
bakabatapa na mayanda yabo ayacindama.”
12Kabili Yawe aletila ati,
“Nga filya fine kacema apokololakofye amolu yabili,
nangu icipandwa ca kutwi ku kanwa ka nkalamo,
efyo na bena Israeli bakapusuka,
balya baikala mu Samaria,
mu fifutu fya fyakusendamapo
no kusaila pa misao iyanaka.
13“Umfweni kuno, kabili musoke aba ŋanda yakwa Yakobo,”
efyasosa Imfumu Yawe, Lesa umwine wa fita aleti,
14 “Ubushiku ubo nkakandamo abena Israeli palwa bubifi bwabo,
ine nkonaula ifibumbili fya malambo ifyaba mu Betele.
Insengo shilya shaba ku bulambo ine nkashikontaula,
nasho shikalukutila na panshi.
15Nkonaula na mayanda yalya bekalamo pa nshita ya pamwela,
na yalya bekalamo pa nshita ya lusuba.
Yakabongoloka yalya mayanda bayemfya na meno ya nsofu,
na mayanda yonse ayakulu yakonaika.
Nine Yawe nalanda.”