Amashiwi yakulondolola pali ici citabo
Icitabo cabubili ica Shamfumu cakonkanyapo ukulondolola pa fyalecitika mu bufumu bwa bena Israeli ubwayakanikene pabili, ukufuma apo icitabo cantanshi cashilile. Icitabo ici kuti caputulwa mu fipande fibili: (1) Umulandu wa bufumu bwa bena Israeli ubwayakanikene pabili ukufuma pa kupenda kwa pakati ka nshita iya myaka imyanda pabula (900) ilyo Kristu talafyalwa ukwisa shinta pali ilya nshita incende ya Samaria yaonawilwe ku bena Asiria, mpakafye na ku kupwa kwa bufumu bwa ku kapinda ka ku kuso mu mwaka walenga imyanda cine lubali na makumi yabili na ibili (722) ilyo Kristu talafyalwa. (2) Umulandu wa bufumu bwa bena Yuda ukufuma pa konaika kwa bufumu bwa bena Israeli, ukushinta pa nshita bapokele no konaula umusumba wa Yerusalemu ku mfumu Nebukadinesa iya ku Babiloni, mu mwaka walenga imyanda isano na makumi cine konse konse na mutanda (586) lintu Kristu talafyalwa. Neci citabo calekelesha na mashiwi yakulondolola pali Gedalia uwasontelwe umulashi wa Bayuda ku bena Babiloni, elyo na pa mashiwi yakulondolola pafyo bafumishe mu cifungo ca ku Babiloni imfumu Yehoiyakini iya Bayuda. Aya masanso yonse yacitike pa mulandu wa kutalama kwa mfumu na bantu ba mu Israeli elyo na mu Yuda. Ukonaika kwa musumba wa Yerusalemu no kusendwa muli bunkole ukwa Bayuda, cali icintu icikalamba icalengele ubumi bwa bena Israeli ukupilibuka. Elyo, kasesema uwaishibikwa bwino mu citabo cabubili ica Shamfumu ni Elisha uwapyene Eliya.
Imilandu yatantama ifi:
Ubufumu bwayakanikana 1:1—17:41
Kasesema Elisha 1:1—8:15
Imfumu sha bena Yuda na bena Israeli 8:16—17:4
Imiwile ya Samaria 17:5-41
Ubufumu bwa bena Yuda 18:1—25:30
Ukufuma pali Hesekia ukushinta pali Yosia 18:1—21:26
Ubutungulushi bwakwa Yosia 22:1—23:30
Imfumu shakulekeleshako isha bena Yuda 23:31—24:20
Yerusalemu abongoloka 25:1-30