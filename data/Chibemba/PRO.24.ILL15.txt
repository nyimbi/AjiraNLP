1Wilakumbwa bantu abalebifya,
kabili wilaesha ukubikana nabo bucibusa.
2Pantu imitima yabo yelenganyafye ifimfulunganya,
kabili na pa tunwa twabo balandafye ifyakuleta amafya.
3Ala amano eyakuula iŋanda,
no mucetekanya eulenga ukuti ikose.
4Kabili kwishiba kwine ekulenga mu miputule ya ŋanda mwisule ifintu,
ifintu ifyamutengo ne fyabusaka.
5Umuntu wamano alikwatisha ubulamba,
kabili umuntu uwiluka alalundapo amaka.
6Pantu pakutendeka inkondo umuntu afwile atungululwa,
kabili pakuti acimfye kano akwata bampandamano abengi,
7Amano yena ala yacila pafyo icipuba cingomfwa,
cena tacikwatapo fyakulanda pa mpongolo apali cilye nakalya.
8Umuntu upanga ukulacita ifibi,
abanankwe bamwita ukuti cimpatanya icaikele pakati ka nshila.
9Ifitontonkanya ifipuba ala fyabubififye,
uutumfya alapatwa ku bantu.
10Nga watompoka ilyo ifintu fyakubipila,
ninshi amaka yobe yanono.
11Ulepokololako uo baletintanishisha kukuya mwipaya,
ulelubulako abo baletwala ku mfwa.
12Nga walanda ati, “Ala kwena ifwe tatwaishibe nangu cimo,”
Ngo ulolesha mu mutima bushe taishiba ici?
Ngo ulinda umweo obe bushe taishiba ici?
Bushe takalambule umuntu ukulingana ne ficitwa fyakwe?
13We mwana wandi ulelya ubuci pantu busuma,
uluto ulutona mu fipepe lwalilowa mu kanwa.
14Wishibe nokuti amano yalilowa mu mutima obe,
nga wayakwata awe ninshi walala washuka,
nefyo ulolela tafyakapelele.
15Wilabelamina umololoke pakuti umonawile iŋanda yakwe,
wimonawila cifulo cakwe.
16Pantu umololoke nelyo engawa imiku cine lubali, ena akema nakabili,
nomba ababifi bena balawila mu mafya.
17Wilasansamuka umulwani obe nga awa,
umutima obe wilaanga ne nsansa nga aipununa.
18Epali Yawe amona, kabili cabipa mu menso yakwe,
kabili afumya no bukali bwakwe pa muntu uyu.
19Abantu ababifi wilabakwatila cinse iyoo,
kabinge tecakwesha ukulabafimbila.
20Pantu umubifi alilala alishamininafye,
kabili ne cisaniko ca mubifi cikashima.
21We mwana wandi ulekwatila Yawe akatiina elyo no kutiina imfumu ya calo,
lelo abatalamina Yawe pamo ne mfumu wilaampana nabo.
22Pantu kuti batumapo icakupumikisha icakukonaula,
kabili nani aishiba ubonaushi ubo bonse babili bengatuma?
Amapinda na yambi ayamano
23Ishi nsoselo nasho shalesoswa na bamano.
Ukulacita umucishacinani pakuputula umulandu tacawama iyoo.
24Uyo onse uwaebela uubifishe ati, “Uli wakaele,”
abantu bonse bakalamutipa, ne mishobo ikamupata.
25Nomba bakaputula wa milandu abalimuna ababifya,
bena balapaalwa no kucindikwa ala balacindikwa.
26Ukwasuka ifyacishinka, kwaba ngo kutomona pa milomo.
27Upwishe imilimo ya panse, elyo uuteyanya na mabala yene,
nga wapwisha nomba elyo ukuule iŋanda yobe.
28Wilaanguka ukuba kambone pa mwina mupalamano obe nga taushininkishe umulandu,
kabinge wilalanda ifyakufyenenkesha umubiyo umulandu.
29Wilasosa auti, “Eya, na ine wine nomba
ndemucita nga filya fine ancitile.”
30Ine nalipitile pa malimino ya munaŋani,
pebala lya myangashi ya mbulwamano,
31kabili moneni ninshi na monsefye mwalimena imyunga,
na sensele alikula,
ne cibumba ca mabwe naco ninshi calibongoloka.
32Awe nalolekesha kufyo namwene na menso yandi,
nomba nasambililako cimo pafyo namwene.
33Ukutubilishakofye panono,
ukusendamakofye panono,
no kuikumbatafye amaboko panono pakuti utuushekofye,
34elyo ubupina bukakwishila ngo mupupu,
elintu no kubulwa kukakuwililila nge cipondo icili ne canso.