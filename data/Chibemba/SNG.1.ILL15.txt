1 Inyimbo shakwa Solomoni ishawamisha ukucila inyimbo shimbi shonse.
Ulwimbo lwantanshi
Nabwinga
2Wingantomona ukutomona kwa pa kanwa,
pantu ukutemwa kobe kwalicila pa mwangashi ku busuma.
3Icena ca mafuta yobe cilanunka ubusaka,
ici cena ndacibukisha ilyo naumfwa ishina lyobe.
E mulandu wine abakashana bakutemenwa.
4Angufyanya ukunsenda tubutuke,
we mfumu, nyingisha mu muputule obe.
Inshindishi
Tuleanga no kusansamuka muli iwe,
tuletasha ukutemwana kobe ukwacila pa mwangashi ku busuma.
Ala balalungika abakutemwa!
Nabwinga
5Nangula ine kwena naliyemba!
Mwe bakashana ba mu musumba wa Yerusalemu,
ine nafiita nga matenti ya ku keda,
naba nge nsalu shabusaka ishaba mwisano lyakwa Solomoni.
6Mwilatamba kufiita kwandi,
icalenga kungoca kwa kasuba.
Bamunyinane abaume balimfulilwa,
epakuncita no kuba kalinda wa mabala ya myangashi,
e mulandu wine nshakwatila nshita yakuwamya ibala lyandi.
7Weo umutima wandi watemwa,
njebako uko ulecemena umukuni obe,
njebako uko umukuni obe walaya utuushe ilyo akasuba kalafika pakati ka mutwe,
epakuti niisa mukulaenda icende ende mu mikuni ya babiyo.
Inshindishi
8Iwe we wayemba pa banakashi bonse, bushe tawishibeko?
Iwe kabiye, ulekonkafye mu makuba ya mukuni,
ulecemena no twana twa mbushi shobe mupepi na matenti ya bakacema.
Shibwinga
9We mukashana wandi weo natemwa,
iwe nkupalanya kuli kabalwe umukota uuleenda cilumba cilumba
pakati ka bakabalwe abaume aba maceleta ya mfumu Falao.
10Amasaya yobe yaba ayayemba apaselela amasikiyo.
Na kamukoshi kobe nako kaba akapololoka ako ufwalamo ifisamo ifyakuiyemfya ifyamutengo.
11Tulekupangila amasikiyo ya golide,
tuletobekamo no tubulungu twa silifa.
Nabwinga
12Ilyo imfumu iletuusha apo yaikele,
amafuta ya nardi ayo nakwete yaletwalapo icena cisuma.
13Uwatemwikwa wandi anunka akacena akasuma muri,
ilyo ashintilila pa mabele yandi.
14Uwatemwikwa aba nge cisansangu ca maluba aya hena ayanunka ubusaka,
yalya yakula mu mabala ya myangashi aya ku Engedi.
Shibwinga
15Ala waliyemba we mutemwikwa wandi!
Ala uli musuma kabili amenso yobe yanakilila nga ya nkunda,
kabili iwe tepakumfwebulwila amenso!
Nabwinga
16Yangu ifyo nobe wine wawama, we mutemwikwa wandi!
Ala waliyemba we!
Umusengele wesu nao tepakunaka!
17Imyalo ya Å‹anda yesu yakosa nge fimuti ifyalepesha ifya keda,
ne nsonta sha ku mutenge nasho shaololoka nge fimuti fya paini.