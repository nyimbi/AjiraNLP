Yobo no lupwa lwakwe
1Kwaliko umuntu umo ishina lyakwe ni Yobo. Aleikala mu calo ico beta Usi. Uyu muntu ali uwakaele, umololoke kabili uutiina Lesa, talefwaya ukucita ifyabipa. 2Afyele abana abaume cine lubali na bana abanakashi nabo batatu. 3Akwete impaanga amakana cine lubali (7,000), ingamila amakana yatatu (3,000), iŋombe shakulima imyanda isano (500), na bapunda abakota imyanda isano (500). Kabili alikwete ababomfi abengi nganshi. Uyu muntu alicilile abantu bonse aba ku kabanga ubukankala.
4Abana bakwa Yobo abaume babeleshe ukucita imitebeto cila muntu kumwakwe no kwitako abanankwe, kabili balelekanina. Elyo baleitako na bankashi yabo balya batatu mu kulya no kunwa nabo pamo. 5Kanshi cali ifi, inshiku shakusefya nga shapwa Yobo alebeta no kubasangulula. Elyo kacelocelo alebuuka aya mukutuula ilambo lyakoca ukulingana ne mpendwa ya bana bakwe bonse. Pantu aletontonkanya ukuti, “Limbi kuti abana bandi babifya no kupontela Lesa mu mitima yabo.” Efyo alecita lyonse.
Satana atunka Yobo
6 Kanshi kwali ubushiku bumo ilyo abana baume bakwa Lesa aba ku mulu baile longana pa cinso cakwa Yawe, Satana nao ali nabo. 7Elyo Yawe aipusha Satana ati, “Wafuma kwisa?” Satana nao ayasuka Yawe ati, “Nacilaendaukafye nafuma uku naya uku, nacilalulumbafye mu calo.”
8Yawe akonkanyapo ati, “Bushe wacimumona umubomfi wandi Yobo ifyo aba? Tapaba pa calo uwalingana nankwe, muntu uwakaele, umololoke kabili uutiina Lesa no kutaluka kukucita ifyabipa.”
9 Satana epakwasuka Yawe ati, “Bushe Yobo atiina tiinafye Lesa apabula nangu cimo? 10Teico walimucingilila pamo ne ŋanda yakwe na fyonse ifyo akwata mu mbalifye shonse. Walipaala ne milimo yakwe, na fyonse ifyo akwata filefulilako mu mpendwa pa calo. 11Nomba fungulula ukuboko kobe no kwikata pa fyuma fyakwe fyonse, alekulapisha pa menso yobe.”
12Elyo Yawe aeba Satana ati. “Cisuma kanshi nabika fyonse ifyo akwata mu minwe yobe, nomba umwine ena wimwikatamo.” Satana epakufuma pa cinso cakwa Yawe, aya no kuya.
Yobo alufya abana ne fyuma
13Ubushiku bumo cilya abana bakwa Yobo abaume na banakashi balelya no kunwa umwangashi mu ŋanda ya mukalamba wabo umwaume, 14inkombe yafika kuli Yobo yamweba aiti, “Twacilalima ne ŋombe, bapunda nabo baciba balelya pambali mupepi, 15elyo abena Saba bacisa fukukila ifitekwa, bafisenda no kufisenda fyonse. Nabepaya na babomfi bobe ku lulimi lwa lupanga. Ninefye neka mpuswike mukwisa kushimikila ificitike.”
16Acili alelanda ifi, no kupwisha talapwisha, inkombe imbi nayo yafika yasosa aiti, “Inkuba yakwa Lesa ukufuma ku mulu naipona no koca impaanga na babomfi no kubepaya. Ninefye neka mpuswike mukwisa kushimikilako ificitike.”
17Acili alelanda ifi, na imbi inkombe yafika aiti, “Abena Kaludea bapangile amabumba yatatu no kufukukila ingamila no kushisenda shonse, baipaya na babomfi ku lulimi lwa lupanga. Ninefye neka mpuswike mukwisa kushimikilako ificitike.”
18Acili alelanda na imbi inkombe yafika aiti, “Abana bobe abaume na banakashi bacilalya no kunwa umwangashi mu ŋanda ya mukalamba wabo umwaume. 19Elyo mu kashita akanonofye kwacima umwela uukalamba ukufuma mu matololo no kwisa uma amatungi yane aya ŋanda no kubongolokela pa baice, no kufwa nabafwa. Ninefye neka mpuswike mukwisa kushimikilako ificitike.”
20Elyo Yobo aiminina, alepula umwingila wakwe, abeya no mushishi ku mutwe, awa panshi no kupepa ati, 21“Naishile ubwamba ukufuma munda muli mayo, kabili nkabwelelamo ubwamba uko nafumine. Yawe alipeele kabili Yawe napoka, nalipaalwe na matotelo ishina lyakwa Yawe.”
22Muli ifi fyonse Yobo tabifishe, tasosele nangu cimo icakupontela Lesa.