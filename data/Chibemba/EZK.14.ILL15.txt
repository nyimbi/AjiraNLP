Kasesema Esekieli atiipwila abapepa utulubi
1Abakalamba bamo bamo aba bena Israeli baliishile kuli ine, baisa ikala pa ntanshi yandi. 2Elyo ishiwi lyakwa Yawe lyaisa kuli ine aliti 3“We mwana wa muntu, aba baume balibika utulubi mu mitima yabo, kabili balibika ifyakupunwisha ifibi ku ntanshi yabo. Bushe bena baletontonkanya ukuti ine kuti nabasuka pafyo balenjipusha, mwa?
4“Kanshi iwe ubebeko ifyo ine ne Mfumu Yawe nalasosa, ulande auti, ‘Umwina Israeli onsefye uuletunkwa ukulapepa utulubi no kubika ifyakupunwisha ifibi kuntanshi yakwe, uyo muntu nga aya kuli kasesema umo kukwipushako fimo, awe ninshi nine wine ne Yawe nkamwasuka ukulingana no bwingi bwa tulubi twakwe. 5Nkacita ici pakuti nkanashe imitima ya bena Israeli abansangukila pa mulandu wa tulubi twabo tonse.’
6“Kanshi nomba eba aba ŋanda yakwa Israeli ifyo nalanda ukuti, ‘Ifi efyasosa Imfumu Yawe ati, lapileni, suuleni no kukaana uto tulubi twenu utushaibipila.’ 7Pantu umwina Israeli umo, nangufye umwinafyalo umo uwikala mu Israeli, nga aipatula kuli ine nangu ansangukila, alakumbwa ukulapepa utulubi mu mutima wakwe, abika ne cakuipununako pa cinso cakwe elyo aya kuli kasesema umo kukwipushako fimo, ena nine wine ne Yawe nkamwasuka. 8Uyo muntu ine nkamwalukila, nkamucita icilangililo icakuti bambi bakamweneko kabili bakabasuula. Nkamufumya na mu bantu bandi. Elyo mukashininkisha ukuti kanshi nine Yawe.
9“Elyo uyo muntu nga asembelekapo kasesema umo pakuti amusesemene ifyabufi ninshi nine ne Yawe nasembeleka uyo kasesema. Uyo kasesema nkamwipaya no kumufumya pa bantu bandi abena Israeli. 10Kasesema wine pamo pene no muntu uwile kukumwipusha, bonse babili ine nkabalimwina capamo pantu bonse ba mulandu. 11No mulandu nkalacitila ifyo, ni pakuti aba ŋanda yakwa Israeli bakaleke ukulansangukila, bakaleke no kulaikowesha nakabili ku fyabubifi fyabo. Lyena bakalaba abantu abandifye, na ine wine nkalaba Lesa wabo. Efyasosa Imfumu Yawe nalanda.”
Bonse umo bakailubulwila pa myendele yabo
12Ishiwi lyakwa Yawe lyaishile kuli ine aliti 13“We mwana wa muntu, icalo cimo nga cacita ifyabubifi pakukanaba ne cishinka, ninshi nkafungulula ukuboko kwandi pali cena no konaula ifilyo fyaciko. Nkaletamo icipowe icikepaya abantu kumo kwine ne fitekwa. 14Nangufye balya bantu batatu, Noa na Daniele na Yobo bengekala muli ico calo, bukaele bwabo kuti bwapusushafye abene beka, epela. Efyasosa Imfumu Yawe.
15“Nangufye nga cakuti natuma ifiswango ifyakwipayamo abantu, ne calo casanswa no kusanguka amatololo kabili na bantu balafilwa no kupitamo pa mulandu wafiswango, 16nangufye balya bantu batatu bengabamo, napalifye ine ne Mumi, ne Mfumu Yawe ndeti, ala kuti bafilwa ukupusushako nangufye abana babo abo baifyalila abaume nangu abanakashi. Abenefye kuti ebaipususha beka, epela, neco calo kuti cashalafye amatololo.
17“Nangufye nga cakuti mwaima inkondo muli ico calo elyo nati lekeni ulupanga lwipayemo abantu ne fitekwa fyabo. 18Kabili nangu balya bantu batatu bengaba muli ici calo, napali ine ne Mumi, ne Mfumu Yawe ndeti, teti babe na maka yakupusushapo abana babo nangu bamo, lelo abene beka kuti bapusuka.
19“Nga natuma icikuko muli ico calo, kabili mu kufulwa kwandi nasumya umulopa no kwipaya abantu abengi ne nama pamo. 20Nangufye Noa na Daniele na Yobo bengekalamo, napalifye ine ne Mumi, ne Mfumu Yawe ndeti, ala kuti bafilwa ukupususha nangu abana babo abo baifyalila. Ukuwamyafye kwabo abene, kuti ekwabapususha abene beka, epela.
21 “Pantu ifi efyasosa Imfumu Yawe ati, ine nkaletela Yerusalemu ifinkunka fine ifyabipisha, ni nkondo, ne cipowe, ne fiswango, ne cikuko, efikesa ipaulula abantu kumo kwine ne fitekwa fyabo. 22Lelo kukaba bamo abakapusukako, abana abaume na bana banakashi abakafumishiwamo mu musumba. Aba bakesa uko muli, elyo ilyo mukamona imibeele yabo ne micitile yabo, lyena mukashininkisha ukuti ifinkunka fyonse ifyo ndetele Yerusalemu, kanshi nafilolamo. 23Mukatalalikwa imitima ilyo mukamona imibeele yabo ne micitile yabo elintu mukeshiba bwino ukuti kanshi umulandu epo waba uwalenga ukuti ncite Yerusalemu ifyo. Efyasosa Imfumu Yawe.”