Abakalamba ba ndupwa ababwelele pamo na Esra
1Aba e bakalamba ba ndupwa abo twafumine nabo ku Babiloni ilyo imfumu Atakisesi aleteeka cilya calo, umo bakonkanine ngefi:
2Ku bana bakwa Fineasi, Geshoni.
Ku bana bakwa Itama, Daniele.
Ku bana bakwa Davidi, Hatushi.
3Ku bana bakwa Shekaniya.
Ku bana bakwa Paroshi, Sakaria uo balembele pamo na baume umwanda umo na makumi yasano (150)
4Ku bana bakwa Pahati Moabu, Eliehoenai umwana wakwa Serahia pamo na baume imyanda ibili (200).
5Ku bana bakwa Satu, Shekaniya umwana wakwa Yahasieli pamo na baume imyanda itatu (300).
6Ku bana bakwa Adini, Ebedi umwana wakwa Yonatani pamo na baume amakumi yasano (50).
7Ku bana bakwa Elamu, Yeshaya umwana wakwa Ataliya pamo na baume amakumi cine lubali (70).
8Ku bana bakwa Shefatiya, Sebadiya mwana Mikaeli pamo na baume amakumi cine konse konse (80).
9Ku bana bakwa Yoabu, Obadiya umwana wakwa Yehieli pamo na baume imyanda ibili ne kumi limo na cine konse konse (218).
10Ku bana bakwa Bani, Shelomiti umwana wakwa Yosifia pamo na baume umwanda umo na makumi mutanda (160).
11Ku bana bakwa Bebai, Sakaria umwana wakwa Bebai pamo na baume amakumi yabili na cine konse konse (28).
12Ku bana bakwa Asigadi, Yohanani umwana wakwa Hakatani pamo na baume umwanda umo ne kumi limo (110).
13Ku bana bakwa Adonikamu, abakulekelesha, amashina yabo ni aya. Elifeleti, Yeuli na Shemaiya na baume amakumi mutanda (60).
14Ku bana bakwa Bigifai, Utai na Saku pamo na baume amakumi cine lubali (70).
Esra afwaya Abena Levi abakubomba mwi Tempele
15Ine ne Esra nalongenye ibumba lyonse ilya bantu mupepi no mumana utwala amenshi ku Ahafa uko twaikele inshiku shitatu. Ilyo nalolekeshe, namwene ukuti mwibumba mwali bashimapepo nomba tamwali aba mu lupwa lwa bena Levi. 16Kanshi epakwita intungulushi, Eliese, Arieli, Shemaiya, Elinatani, Yaribu, Elinatani, Natani, Sakaria na Meshulamu, elyo na Yoaribu na Elinatani abantu abamano. 17Nabatuma kuli Ido uwali intungulushi ya ku ncende ya Kasifiya. Nabeba ne fyakuya sosa kuli Ido na bandume nankwe, ababomfi be Tempele aba ku ncende ya Kasifiya ukuti batutumineko abantu bakwisa bomba mu ŋanda yakwa Lesa wesu. 18Ku luse lwakwa Lesa ulu atukwatila, batupeele umuntu uwamano nganshi umwana wakwa Maili, mwana Levi, umwishikulu wakwa Israeli, ishina lyakwe ni Sherebiya, na bamwane na ndume nankwe bonse pamo bali ikumi limo na cine konse konse (18). 19Batumine na Hashabiya na Yeshaya bamwana Merari na bandume nankwe na bana babo, abaume abali amakumi yabili (20). 20Baishile na babomfi be Tempele imyanda ibili na makumi yabili (220) abo Davidi na bacilolo bakwe basontele ukwafwako abena Levi. Aba bonse balibalembele na mashina.
Esra atungulula abantu mukupepa no kufunga
21Kulya kwine ku mumana wa Ahafa ine ne Esra napeela icebo icakufunga icakulya pakuicefya kuli Lesa wesu na pakuilombela ifwe fwe bene, abana besu pamo ne fyuma fyesu pakuti tukwate ubulendo ubusuma. 22Ala nali ne nsoni shakulomba ku mfumu ibumba lya bashilika ne fita fya pali bakabalwe abakutupokololako ku balwani pa lwendo lwesu, pantu twalyebele imfumu ukuti, “Ukuboko kwakwa Lesa wesu kulapaala bonse abamufwaya, lelo amaka ya cipyu cakwe yaponena pa bamusangukila.” 23Kanshi twalifungile no kulomba Lesa pali uyu mulandu. Lesa nao alyumfwile ipepo lyesu. 24Elyo nasala intungulushi sha bashimapepo ikumi limo na babili (12), Sherebiya, Hashabiya, na bamunyinabo abaume ikumi limo. 25Nabapimine silifa na golide ne fyakubomfya no mutuulo ifya mu ŋanda yakwa Lesa wesu uo imfumu, bacilolo bakwe, ababomfi bakwe abakalamba, na bena Israeli bonse abalipo batuulile. 26Elyo napima silifa no kubapeela amatalanta imyanda mutanda na makumi yasano (650), ne fipe ifya silifa ifyalingana na matalanta umwanda umo (100), elyo golide nao amatalanta umwanda umo (100), 27imbale nasho isha golide amakumi yabili (20) ifyafinine ukulingana ne ndalama dariki isha golide ikana limo (1,000), ne fipe fibili ifikankala ifya mukuba ifyo bashingako ifyalemoneka kwati ni golide. 28Elyo nabeba ukuti, “Muli bamushilo kuli Yawe ne fipe fine fili ifyamushilo. Uyu silifa na golide wine twatuula mukuitemenwa kuli Yawe, Lesa wa fikolwe fyenu. 29Nomba fisungeni bwino bwino mpakafye mukafipimine pa menso ya bashimapepo bacindami, abena Levi na bakalamba ba ndupwa sha bena Israeli ku Yerusalemu mu miputule ya mu ŋanda yakwa Yawe.” 30Kanshi bashimapepo na bena Levi epakubuula silifa, golide, ne fipe fyamushilo bafipima pakuti bakafitwale ku ŋanda yakwa Lesa mu Yerusalemu.
31Kanshi pa bushiku bwalenga ikumi limo na shibili (12) ubwa mu mweshi wakubalilapo, twafuma ku mumana wa Ahafa no kuya ku Yerusalemu. Lesa ali na ifwe, alitupuswishe ku balwani na ku fipondo pakutila fitwimina lintu tuli mu nshila. 32Twafikile ku Yerusalemu, eko twatuushishe pa nshiku shitatu. 33Pa bushiku bwalenga shine, mu ŋanda yakwa Lesa wesu mwine emo twapima silifa, golide ne fipe fyamushilo. Bafipima no kufipeela kuli shimapepo Meremoti mwana Uria, ninshi bali na Eleasa mwana Fineasi, kabili na bamwana Levi, Yosabada mwana Yeshua na Noadia mwana Binui. 34Fyonse balifipendele no kupima ifyo fyafinine, no kulemba fyonse.
35Pali iyi nshita bonse ababwelele mu busha ku Babiloni, batuula Lesa wa bena Israeli ilambo lyakoca. Batuula iŋombe ishilume ikumi limo na shibili (12) ukulingana ne mitundu ya bena Israeli, elyo na basukusuku amakumi pabula na mutanda (96), abana ba mpaanga nabo amakumi cine lubali na cine lubali (77), no mutuulo wakwelelwa pa bubifi basawe ikumi limo na babili (12). Ifi fyonse fyali lilambo lyakoca kuli Lesa. 36Kabili batuma ifyebo fya mfumu kuli bacilolo wa mfumu na ku balashi ba ku citungu ca kwishilya lya mumana, nabo epakwafwilisha abantu ne ŋanda yakwa Lesa.