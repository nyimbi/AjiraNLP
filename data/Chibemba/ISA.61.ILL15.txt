Kasesema abila imbila nsuma palwa kulubuka
1 Umupashi wa Mfumu Yawe waba pali ine,
pantu Yawe alinsuba amafuta,
pakuti ndebilila abalanda imbila nsuma.
Alintuma ukulakoshako abafunshika imitima,
no kulabilisha ukulubuka kuli bankole,
na palwa kufumya abafungwa mu fifungo.
2 Alintuma ine pakuti ndebilisha ukuti inshita nomba naifika
iyo Yawe alapusushishapo abantu bakwe,
iyo Lesa wesu akalandula pa balwani bakwe.
Alintuma ine pakuti ndetalalikako abaleloosha,
3pakuti mu Sioni ndetalalikamo no kulasansamushamo abalelilishika,
no kupeela kuli bena ingala yabusuma pa cifulo ca mito,
amafuta yakusekelela pe punda lyakuloosha,
bafwale no mwingila wakutasha, ukufuula umutima uwatondobala.
Baketwa ifimuti fya oki ifyabulungami ifyalimbwa na Yawe umwine,
bakulalumbanya na Lesa pa mibombele yakwe.
4Bakulakuula cipya cipya ifibolya fya myaka ishishibantu,
no kulabuukulula apaonaike kale,
no kulabuukulula imisumba iyaonaike,
no kulabuukulula ifitantala fya myaka yakale na kale.
5Abenafyalo bakulamubombela.
Bakulamucemenako ne fitekwa,
bakulamuliminako na mabala,
no kulamusungilako amabala ya myangashi.
6Elyo imwe mwakulaitwa bashimapepo bakwa Yawe,
mwakulaitwa ababomfi bakwa Lesa wesu.
Imwe mwakulaliila pa fyuma fya mishobo ya benafyalo,
kabili mwakulacankilwa mu fyuma fyabo.
7Insoni shenu no kusaluka kwenu nafipwa,
mwakulapoka ifyuma ifyafulilako imiku ibili
kabili mwakulaiikalila nomba mu cifulo cenu.
Ne fyuma fyenu fyakulafulilakofye mu calo cenu,
kabili imwe mwakulasansamuka lyonsefye.
8Yawe aletila ati,
“Ine nalitemwa umulinganya,
nalipata ubupuupu no lufyengo.
Ine nkalambula bwino bwino abantu bandi mu cishinka,
kabili nkapangana nabo icipangano ca pe.
9Na bana ba mu bufyashi bwabo bakulalumbuka ku mishobo ya benafyalo,
bonse abakalabamona bakalashininkisha ukuti aba e bantu abo Yawe apaala.”
10 Nayanga ne nsansa muli Yawe,
umutima wandi wakulasansamukila Lesa wandi,
pantu ine namfwika icakufwala icakulanga ukuti ine nimpusuka,
namfimba umwingila uwakulanga ukuti ndi mololoke.
Namfwika icakufwala ca ku mutwe icakwa shibwinga, nga filya shimapepo nao afwala,
ndi nga nabwinga uufwele ifisamo ifyakuiyemfya.
11Pantu ngefi fine umushili umesha imbuto
no kukusha ifimenene mwibala,
efyo ne Mfumu Yawe akalenga ubololoke no kulumbanya fikalecitwa,
fikamoneka ku bantu ba mishobo yonse.