Imfwa yakwa Samwele
1Nomba ilyo Samwele afwile, abena Israeli bonse balongene mukumuloosha. Kabili bamushiikile ku ŋanda yakwe mu Rama. Elyo Davidi aimine atentemukila ku matololo ya Maoni.
Davidi, Nabali elyo na Abigaili
2Umuntu umo uwa mu Maoni, uwakwete umulimo wa bunonshi kulya ku Kameli, ali uwanonka nganshi. Akwete imbushi ikana limo (1,000) elyo impaanga nasho amakana yatatu (3,000) isho alebeya mu Kameli. 3Ishina lyakwe ali ni Nabali. Elyo ishina lya mukashi wakwe ali ni Abigaili. Ali umwanakashi uwashilimuka nganshi kabili uwayemba mukumoneka, lelo umulume wakwe umwina Kalebu ali umukali kabili inkakashi mu micitile yakwe.
4Ilyo Davidi acili mu matololo, aumfwa ati Nabali alebeya impaanga shakwe mu Kameli. 5Atuma abalumendo ikumi limo no kubeba ati, “Kabiyeni ninikeni muye kuli Nabali ku Kameli no kuya muposesha mwishina lyandi. 6Mutile kuli wena, ‘Ubumi bobe nabutantalile! Kube umutende kuli iwe pamo na ba ŋanda yobe! Kabili kube umutende kuli conse ico wakwata! 7Nomba ningumfwa ukuti pali ino nshita ulebeya impaanga. Ilyo bakacema bobe bali na ifwe, tatwabasungile buluku buluku. Kabili inshita yonsefye ilyo bali ku Kameli, takwali icintu nangu cimo ico balufishepo. 8Ipusha ababomfi bobe, nabo balakweba. Eico kanshi lekeni abalumendo bandi basange ukusekelelwa pa cinso cenu, pantu twaisa mu bushiku ubwansansa. Napapata peeleniko ababomfi benu elyo no mwana wenu Davidi ico mwamona ukuti nacilinga kuli bena.’”
9Ilyo abantu bafikile, bapeele Nabali aya mashiwi mwishina lyakwa Davidi. Elyo balapembela. 10Nabali pakwasuka ababomfi bakwa Davidi atile ati, “Nga uyu wine Davidi nani? Nga uyu wine mwana Yese nani? Muli shino inshiku, kuli ababomfi abengi abalefyuka ukufuma kuli bashikulu wabo. 11Bushe mulandu nshi ningalasendela umukate wandi pamo na menshi elyo ne nama njipeye ishakupeela bakabeya wandi, no kupeela ku bantu abo nshishibe uko bafumine?” 12Elyo abantu bakwa Davidi bapilibwike no kubwelelamo. Ilyo bafikile basosa yonse amashiwi kuli Davidi. 13Kabili Davidi nao atila ku bantu bakwe, “Pikileni cila muntu ulupanga lwakwe!” Kanshi nabo epakupikila impanga shabo, na Davidi apikila ulupanga lwakwe. Nalimo ukulingana ne myanda ine (400) iya bantu ebaile na Davidi, elyo imyanda ibili (200) bashele nga bakalinda wa fipe.
14Nomba umubomfi umo uwakwa Nabali aebele Abigaili muka Nabali ati, “Davidi acituma inkombe ukufuma ku matololo kukuleta umutende kuli shikulu, lelo ena acisa shitukaulafye no kushotokela. 15Nomba aba bantu bena bali abasuma nganshi kuli ifwe. Tabatalile abatucushapo nelyo limo pa nshita yonse twaleya mu mabala mupepi na bena, elyo takwali ne cintu nelyo cimo icalubile. 16Bali e linga lyesu ubushiku na kasuba ilyo lyonse twalecema impaanga mupepi nabo. 17Nomba tontonkanyenipo bwino no kumona ifyo mwingacitapo, pantu icinkunka cili pali shikulu elyo ne ŋanda yakwe yonse. Shikulu aba uwaotoka uo nangu umo teti alande nankwe.”
18Awe Abigaili taposele inshita. Abuulile imikate imyanda ibili (200), inyambi sha mwangashi shibili, impaanga shisano ishapekanishiwa, iŋanu ishasalulwa amatepe yasano, ifisansangu fya myangashi iyauma umwanda umo (100) ne myanda ibili (200) iya cikati ca makunyu ayakamwa, elyo afilonga pali bapunda. 19Elyo aeba ababomfi bakwe ati, “Tangileni na ine nalamukonka panuma.” Lelo taebele umulume Nabali.
20Ilyo acili nanina pali punda wakwe aletentemuka ulupili, elyo amona Davidi na bantu bakwe nabo baletentemuka ku lubali lubiye. Elyo Abigaili abakumanya. 21Pali iyi nshita, ninshi Davidi nasosa ati, “Kanshi kwali kuicushafye ku mulimo nabombele uwakusungila icuma ca uyu muntu mu matololo, elyo tapaba nangu cimo icipe cakwe icalubapo. Nomba ewambweshesha ububi pa busuma. 22Nalapa ukuti Lesa nakacitile Davidi icili conse, nga cakuti mailo akacelo kukashala umuntu umwaume nangu umo ukufuma mu lupwa lwakwe nangufye uwa mu lupwa lwa babomfi bakwe.”
23Ilyo Abigaili amwene Davidi, bwangu bwangu aika pali punda wakwe no kukontamina panshi ku cinso cakwa Davidi. 24Awa pa makasa yakwe elyo atile, “We mfumu yandi, shilekafye ububi bube pali ine wine. Napapata lekafye umubomfi obe alande kuli iwe. Kutika kufyo umubomfi obe ali nokusosa. 25Ala we mfumu yandi wiposa amano kuli ilya mbifi ya muntu Nabali. Ulya muntu abafye ngefyo ishina lyakwe lipilibula. Ishina lyakwe lipilibula ukuti cipuba, kabili ubupumbu bwendela pamo nankwe. Lelo ine ne mubomfi obe, nshacibamona ababomfi bobe ilyo wacibatuma. 26Nomba apo Yawe alikupokolola, we shikulu, kukusumya umulopa kabili kukulandula na maboko yobe we mwine, mu cishinkafye cakwa Yawe uwamweo ngefyo na iwe we mfumu uli uwamweo, shi abalwani bobe kabili bonse abafwaya ukonaula shikulu wandi babe kwati Nabali. 27Kanshi nomba lekeni ubu bupe ubo umubomfi aletele kuli shikulu wandi, bupeelwe ku bantu aba uli nabo. 28Napapata belela kanakashi obe uluse pa bubi ubuli bonse, pantu Yawe mu cine cine ali nokupeela iŋanda yakubelelela kuli shikulu, pa mulandu wakuti shikulu alwisha ubulwi bwakwa Yawe. Wileka ububi nelyo bumo busangwe muli iwe ilyo ucili umumi. 29Nangufye kube umuntu uulefwaya ukukwipaya, ubumi bwakwa shikulu buli nokusungwa bwino pamo na babumi bakwa Yawe Lesa obe. Lelo imyeo ya balwani bobe ali nokuifwinta nge libwe ilyafuma mwilekeni. 30Ilyo Yawe akafikilisha ukucita ifi fyonse kuli shikulu, conse icisuma ico amulaya kabili alimusala ukuba intungulushi pali Israeli, 31shikulu wandi takabe na matontokanyo yakulanguluka icisendo cakusumya umulopa apabula umulandu, nangu icakuilandula we mwine. Kabili ilyo Yawe akaletela shikulu ubusuma elyo ukanjibukishe ne mubomfi obe.”
32Elyo Davidi atile kuli Abigaili, “Napaalwe na matotelo Yawe, Lesa wakwa Israeli, uwacikutuma kukunkumanya mu bushiku bwa lelo. 33Naube uwapaalwa pa bupingushi bobe ubusuma elyo na pakundesha ukusumya umulopa muli buno bushiku, na pakukana bomfya iminwe yandi ku cilandushi. 34Pantu mu cishinkafye cakwa Yawe uwamweo, Lesa wakwa Israeli uundeseshe ukucita icabipa, aubula ukwisa bwangu kukunkumanya, nga takwashele umwaume nangu umo uwabumi mu ŋanda yakwa Nabali mu kuca kwa mailo.”
35Elyo Davidi apokelele ukufuma ku maboko yakwa Abigaili ifyo amuletele, elyo amweba nokuti, “Kabiye ku mushi umutende. Ine ningumfwa amashiwi yobe no kusumina ubwipusho bobe.” 36Ilyo Abigaili afikikile kuli Nabali, amusangile mu ŋanda alecita umutebeto ngo wa mfumu. Asangile Nabali ali uwasansamuka nganshi pantu ali uwakolwa. Kanshi Abigaili tamwebele nangu cimo mpakafye ku macaca. 37Elyo ulucelo, ilyo Nabali akololweke, umukashi wakwe epakumushimikila ifintu fyonse. Kabili umutima wakwe wafililwe ukubomba bwino elyo aumalalafye aba kwati libwe. 38Panuma ya nshiku ikumi limo Yawe apuma Nabali, no kufwa afwa.
39Ilyo Davidi aumfwile ukuti Nabali nafwa, atile, “Napaalwe na matotelo Yawe uwanandwilako Nabali pa musebanya acitile. Yawe ewalenga ukuti umubomfi wakwe ataluke kukucita icabipa. Kabili nalenga ububi bwakwa Nabali bube pa mutwe wakwe wine.” Elyo Davidi atumine ishiwi kuli Abigaili ukumwipusha ukuti akabe umukashi wakwe. 40Ababomfi bakwa Davidi baya na ku Kameli ukwali Abigaili nokutila, “Davidi atutuma kuli iwe mukukusenda mukuba umukashi wakwe.” 41Awe Abigaili aima akontamina panshi nokutila, “Epo ndi ne mubomfi obe, ninjipekanya ukukubombela elyo no kusamba amakasa ya babomfi bakwa shikulu bene.” 42Abigaili bwangu bwangu anina pali punda. Ababomfi bakwe abanakashi basano bamukonka. Awe nao akonka inkombe shakwa Davidi no kuya ba umukashi wakwe. 43Davidi ninshi alyupa Ainoamu uwa ku Yesireli kabili bonse baba abakashi bakwe. 44Lelo Saulo ninshi alipeela umwana wakwe umwanakashi Mika, muka Davidi, kuli Paliti mwana Leishi uwafumine ku Galimu.