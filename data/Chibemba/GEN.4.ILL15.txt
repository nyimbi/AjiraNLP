Kaini na Abeli
1Adamu akumene no mukashi wakwe Efa, nao aimita elyo apaapa umwana ishina lyakwe ni Kaini. Efa epakusosa ati, “Ku bwafwilisho bwakwa Yawe nimpokelela umwana umwaume.” 2Panuma Efa afyele umwana umwaume Abeli, munyina kwa Kaini. Abeli aleteka ifitekwa, Kaini ena ali mulimi. 3Mu kuya kwa nshiku, Kaini aletele ifisabo fya mwibala lyakwe ngo mutuulo kuli Yawe. 4Lelo Abeli ena aletele ifyamafuta ya mabeli ya fitekwa fyakwe atuula kuli Yawe. Yawe asekelele muli Abeli no mutuulo wakwe, 5lelo tasekelele muli Kaini no mutuulo wakwe. Kanshi Kaini epakufulwa nganshi, aponya ne cinso. 6Elyo Yawe epakweba Kaini ati, “Cinshi ufulilwe? Cinshi icinso cobe ciponene? 7Bushe nga wacita icilungeme tekuti upokelelwe? Nomba nga taucitile icilungeme, ninshi ububi nabukulalilila pa mwinshi obe, bulefwaya iwe, lelo ufwile ukubucimfya.”
8 Elyo Kaini aebele munyina Abeli ati, “Natuleya mu mpanga.” Ilyo bacili mu mpanga, Kaini afukukila munyina amwipaya.
9Elyo Yawe aipusha Kaini ati, “Bushe munonko Abeli ali kwi?” Kaini ayasuka ati, “Nshishibe iyoo! Bushe nine kasunga wakwa munyinane?” 10Yawe amweba ati, “Cinshi ucitile? Umfwa! Umulopa wakwa munonko ulepunda kuli ine ukufuma ku mushili. 11Nomba walapishiwa, kabili watamfiwa pa mushili upokelele umulopa wakwa munonko iminwe yobe isumishe. 12Ilyo wakulalima umushili, tawakulakupa ifisabo. Tawakulatuusha, wakulalulumbafye pesonde.” 13Kaini epakweba Yawe ati, “Uku kukandwa kwankosela nganshi. 14Ilelo wantamfya pa calo, kabili nshili na kumonekela pa cinso cobe. Nakulalulumbafye ukwabula ukutuusha pesonde, na onse uukankumanya akanjipaya.” 15Lelo Yawe amwasuka ati, “Awe iyoo. Nga cakuti umuntu aipaya Kaini, akacula ku cilandushi candi imiku cine lubali.” Kanshi Yawe epakubika icishibilo pali Kaini pakuti onse uwamukumanya tamwipeye. 16Kaini epakufuma pa cinso cakwa Yawe, aya ikala mu calo ca Nodi ku kabanga ka Edeni.
Aba mu lupwa lwakwa Kaini
17Kaini akumene no mukashi wakwe, nao aimita, elyo apaapa no mwana ishina lyakwe ni Enoki. Elyo Kaini akuula umusumba awinika ne shina lyakwa mwane Enoki. 18Enoki ewafyele Iradi. Elyo Iradi e wishi wakwa Meuyaeli. Meuyaeli nao e wishi wakwa Metushaeli, elyo Metushaeli e wishi wakwa Lameki. 19Lameki aupile abanakashi babili, umo ni Ada elyo umbi ni Sila. 20Ada ewafyele Yabali. Yabali ali e cikolwe ca bantu abateka ifitekwa, kabili bekala mu matenti. 21Munyina kwa Yabali, ishina lyakwe ni Yuba. Yuba e cikolwe ca bakalisha we seese no mutolilo. 22Sila ewafyele Tuba Kaini. Tuba Kaini ewalefula ifibombelo fyalekana lekana ifya fyela no mukuba. Nkashi yakwa Tuba Kaini ali ni Naama. 23Lameki aebele abakashi bakwe ati,
“Ada na Sila kutikeni kuli ine,
mwe bakashi bakwa Lameki umfweni amashiwi yandi.
Nalipaya umuntu uwancenene,
umulumendo uwankusulwile.
24 Nga cakuti icilandushi pali Kaini miku cine lubali,
ninshi icilandushi ca pali Lameki miku amakumi cine lubali na cine lubali (77).”
Seti na Enoshi
25Adamu akumene no mukashi wakwe nakabili, elyo Efa apaapa umwana umwaume amwinika ne shina lya Seti nokutila, “Lesa nampeelelapo umwana umwaume umbi pali Abeli uo Kaini aipeye.” 26Seti nao afyele umwana umwaume amwinika ne shina lya Enoshi. Ni pa nshita ine ilya elyo abantu batampile ukupepa Yawe.