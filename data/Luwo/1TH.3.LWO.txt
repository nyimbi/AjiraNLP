Giih Cidh Timodhy Ne Tiihyo Thecaaloanika
1-2 Abea ne beehdo kan e wu be liew wane kuu arom guumo yihr wan. Noono e ngo agweehg wane udoohng wane kan kedea uoohr Timodhy bangu. Timodhy aoohr wane bangu ne meehg cwihnyu ngahmo ne mag lum Juog yihdh giih ajohr ge apahdh wudhu. Timodhy ngahyu kejea ngo beehda ngad wan muu utiihyo ke wan yi lum Juog, ngaa me ngahy puohny Ciig Beer ge rubo ke nying Ngad Boadh nyoge. 3 Cwihny wan ne bange ubahnge lum Juog be wiiu piny ke nying giih ajohr. Keehd wun, e ngo ngahyu kejea giih ajohr ge nud yihdh giih agweehg Juoge ke nyingo wa kaa ateed wane ngo yihru. 4 Naa anud wane ke wun ngo kuu akan wane yihru kejea giih ajohr ge uyoadu wong maalo. Ngahda ayoadu awaahn ni kejea giih ateed wane ge apahdh ne rihb kar gen? 5 Kuu aniido e gihn aoohra Timodhy ke nyinge? Kar guum atooro yihra. Noono ngo aoohra ne maany kaa abaru maalo ke yiiho gihru kii ngo. Be kaahnge e atiihb ukeehg wu aleele oogo yaage! Kedea gihr nying puohny gihr wan unahg gihn!
Poal Koohr Juog Amuohje Ke Nying Yaa Thecaaloanika
6 Awaahn ni Timodhy aduuo ke yoohn bangu. Giih ateede ge apahdh yi cwihny wan ne cohg! Ngo apahdh yi cwihny wan naa ateede ngo kejea rogu poohd nhyaaru nhyaaro kedea lum Juog poohd magu mago. Ateede thiow yihr wan kejea wu buohj kaa par bang wan kedea kea cwihnyu ne bang uniidu wan wa ka daahd wane wun ke niido. 7-8 Naa alihng wane ngo kejea wu abar maalo ke mag lum Juog, e cwihny wan aduu piny maahdh mee. Yiiho gihru aduun wan ayuge teeg keehd maa anaa ayoad wane giih ngoohng wong maa giih bahng. Awaahn ni kare nud ubeehd wan ke cwihny me med e diero tooro ke nyingu. 9Deeh mihn cwihny maa ayoad wan do! Mihn cwihny ke nying gihn abaru maalo ke mag lum Juog. Ka maa amuohj wane koohr Juog do! 10 Ke nying dewaahr kedea decahngo e Juog wonge kway wane kwayo ke cwihny acielo beere wu liew wane liewo. Cwihny wan ne liew wun beere giih me kuu anaa anyoadh wane yihru yi lum Juog, ge beehn wane ke ne nyoadho yihru.
11Juog Wuro ke ngude maa Jeacuu Kriihjto Ruohdho guo gene yooh ke gwiiro me laar wane cidho bangu. 12 Jeacuu Ruohdh konye wun unhyaaru rogu maa unhyaaru nyoge mooge kedea ubeehn nhyaahro gihru uroome ke nhyaahro mar wan ne nhyaar wane wun. 13 Kaano e aduunu uyug Jeacuue teeg beere wu ubeehdo ke beehdo me beere kihd awuohj tooro rogu yi wong Juog. Beehdo gihru noono ngo uniid Jeacuu Kriihjto Ruohdhe cahng ubeehne keehd yaae.