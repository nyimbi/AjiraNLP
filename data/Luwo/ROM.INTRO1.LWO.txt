Rob Ke Nying Warga
Dhog gihn aoohr Poale yihr yaa Roama ngo anaa agweed kaa nying gwiir dhe yoohn waahdh Poal naa agweehge ne ci ne liew akuud yaa yiiho giih ne Roama. Ngo anaa agweehge kejea e daahd tiihj kiin jo yiiho kun nu ke nye nihn me noog, batiene e ngo kony jo yiihoe konyo ne bar piny Ejbain. Ngo agweehdo ne kwaan yi gihn ngahye ke nying yiiho gihr jo yiiho kedea giih tiihy rog gen ke nying yiiho gihn nu yi dhe yoohn kuowo gihr jo yiiho. Gihn adaahd Poale ke robo ngo adhuole piny yi kitaab gihn.
Poal athubo kaa maahdh akuud yaa yiiho giih Roama kedea rob ngo yihr gen kejea e beehde e ukwahyo ke nying gen. Batien gihn nu e gihn aoohr Poale dhog ke nyinge ngo arobe robo. Ngo arobe kejea, “Bang gihn ngo anyoadh yi Ciig Beer e ka beehn Juoge uyuge nyoge ne yaaj me beehdo beer ke en. Nyoge yuge yugo ne yaaj me beehd beer ke en nea lum Juog ayiih gene maa Juog cog en ne gaahn gene.” (1:17). Noono ubare maalo ke rob ke nying gihn aoohre dhog ke nyinge. Ngo arobe kejea dhaano utaahngo ne dug, keehd ne nahge Ujudea wale padh Ujudea, e ngo ke yugo naa abiohgrwaal ke Juog, bang gihn nyoge cang ge akwahg teeg adhemuohme piny. Nyoge ge doohng naa abiohgrwaale ke Juog kaa dhe yoohn yiih Jeacuu Kriihjto. Batien gihn nu, e Poal kwaan dhe yoohn kuowo gihn nyaahn nud yi nweehd keehd Jeacuu ge yoad yi dhe yoohn beehdo naa abiohgrwaal ke Juog. Ngad yiiho adoohr ke Juog kedea ngo aboadh Wahy Juoge yi adhemuohm kedea thoo ubeehde ke taahd wihj. Yi ngol 5:8, Poal rubo kaa nying gihn acub Juoge loohng yihr nyoge kedea ka tiihy Wahy Juoge rog jo yiiho. Poal warga agweede thiow kaa nying nyoadh gihn agwiir Juoge yihr yaa Judea kedea yaa padh Judea, beere nyoge cang muuny Juog yoad gene yoado ke nying Jeacuu. Ngo angahy Poale kejea yaa Judea ge buu ukweer ke Jeacuu ne naang.
Yi gug lubo gihre, e Poal agweehdo kaa nying dhe yoohn ka dhiil jo yiihoe beehdo kii ngo, adoohnge dhe yoohn beehdo e rog ke nhyaaro. Poal anyoadh ngo kejea e tiihyo ke yihr Juog e naa agweehde wa maano. Ngo arubo ke nying tiihy jo yiiho yihr Juog kedea wuor ukuumo maa ne yug kuny ke kiin gen. Kedea dhe yoohn ka pahr aduun dhaane kii ngo. Wiih lume aywiide piny kaa lum ngud mare kedea leej Juog.
Kaa Acaan Luube
Lum umodho 1:1-17
Dhaano utaahngo daahd boadh wahy 1:18-3:20
Ka boadh Juoge Wahy kii ngo 3:21-4:25
Kuowo me nyaahn bang Jeacuu 5:1-8:39
Gihn agwiir Juoge ke nying yaa Yijarael 9:1-11:36
Dhe yoohn beehd jo yiiho 12:1-15:13
Gug luube kedea maahdh gihr Poal 15:14-16:27