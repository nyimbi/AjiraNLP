Maahdh
1 Cwihnya ne rob yihru ke nying ngaa me cuohn ne Peabe. Peabe beehda ngad akuud gihro kedea tiihye beehda kony yaa akuud gihr geen Cengrea. Kaahnu ngo beer mee bang gihn beehda ngaa me beer. 2Loru ngo neehn ngaa maa ayiih Jeacuu Ruohdho ne ngade, kedea madu ngo bangu wa kwaad ka tiihyu ngo yihr ngaa maa ayiiho. Kwaad gihr kuny me daahd Peabe bangu, cubu ngo yihre bang gihn ngo beehda ngaa me beer maa akony nyoge me thoohdh kedea a anaa akonye tiehd.
3 Prijkiila maa cuore Akwiila ge amaahdha.
Ge beehda nyoge maa atiihyo tiehd ke an yihr Jeacuu Kriihjto. 4Prijkiila maa Akwiila ge kuu atud yi thoo ne kony an. Ke nying gihn nu e koohdh gen amuohja keraahyo, keehd akuud yaa ayiiho giih padh yaa Judea, e koohdh ge Prijkiila maa Akwiila amuohj gene thiow.
5 Maahdh gihra aoohra thiow yihr akuud yaa yiiho
ge kwaayu mahd paar gen ne kwaj.
Maahdhu Epanetuj ge beehda goma me ne cohg.
Epanetuj e naa ngaa akuong lum Ngad Boadh nyoge ke yiiho yi piny Akaayo.
6Maahdhu Maarya ngaa abuohj ke tiihj yihru keraahyo.
7Maahdhu Androanikoj kedea Juunyaj.
Ge beehda nyoge maa anaa amag ubeehd gene yi thijin wa kaa abeehda yi thijin
kedea ge beehda jo oohr giih Jeacuu me nying gen awiihj.
Androanikoj kedea Juunyaj ge beehda Judea neehn an
kedea ge naa akuong doohng ne yaa akuud yihra batiene e a alahbo.
8Maahdhu goma Amplyatoj. Goma me beer ne cohg maa amad ree rih Ruohdh.
9Maahdhu Urbaano ngaan tiihyo keehd won tiehd yi tiihy Ngad Boadh nyoge
kedea maahdhu Yijtaacij ge beehda goma.
10Maahdhu Apele, ngaa me yej be diiw ke nying tiihye yihr Ngad Boadh nyoge.
Maahdhu yaa beed paar Arihjtoboloaj.
11Maahdhu Eroadya ge beehda Ujudea neehn an
kedea maahdhu yaa akuud giih beed paar Narciicuj.
12Maahdhu Triipeana kedea Triipoaja.
Ge maahn maa abuohj ke tiihj yihr Ruohdh.
Maa maahdhu goma Pearciij ge beehda dhaago maa atiihyo keraahyo yihr Jeacuu Ruohdh.
13 Maahdhu Rupuj nyin nyinge awiihj ge beehda ngad batien Jeacuu Ruohdh
kedea maahdhu men ge atiihy yihra ke tiihy miiho.
14Maahdh aoohra thiow yihr Acincriitoj, Plegon, Ehrmaj, Patrobaaj, Ehrmej
kedea yihr yaa akuud giih nud ke gen.
15Maahdhu Pihlologuj maa Juulya.
Maahdhu Nearoaj kedea nyemen.
Maahdhu Olimpaj kedea yaa yiiho cang ge ne bang gen.
16 Maahdhu rogu naa aciel acielo ke cing apaar ke nying Juog.
Akuude giih yaa ayiih Jeacuu cang wu amaahdh gene.
Rogu Ke√° Meehgu Dwaahngo
17 Nyingu akwaya jo'a kejea cubu nyingu piny beer mee ubahnge yaa kahl ater kiin nyoge wu be rwaahny gene kedea yaa nu ge ne meehg nyoge lwag yi yiiho gihr gen. Coohru rogu oogo buud gen bang gihn giih puohny gene ge be roohm ke giih apuohny yihru. 18 Kwaad yaa yug giih nu, ge be tiihyo ke yihr Jeacuu Kriihjto Ruohdho. Mar gen, ge par tiihy gihn me kony gen cog. Noono e ge koag kaa rob giih me beeye wa mow ne dwaahng nyoge me yihdh gen bahdh wa nyethen. 19 Wu nyoge me nyingu awiihj ke dhe yoohn kaa amagu Ciig Beer, e naa gihn amihn cwihnya rogu noono. A daahd unahgu nyoge me nyingu teeg yi tiihy gihn me beer kedea unahgu nyoge me nyingu bahdh yi tiihy gihn me raaj. 20 Juog ngaa cub doohr adoohnge ka me meehge wun taaj atiihb ukeehg.
Beehn muuny Ruohdho Jeacuu Kriihjto nude ke wun.
21 Timodhy ngaan tiihy wane tiehd keehde, wu amaahdhe, kedea wu amaahdh Lucio maa Jeacon kedea Cocipater ge beehda Judea neehn an.
22A, Teartuj, ge gweed wargae giih Poal wu amaahdha ke nying Jeacuu.
23 Gaaw ge beehda paare wu amaahdhe. Paare e naa kar yaa akuud. Erajtuj ngaa acub ngiihny giih geew yi cinge kedea Kwaatuj ngado wu amaahdh gene. [ 24Beehn muuny gihr Ruohdho Jeacuu Kriihjto nude ke wun cang. E noono.]
Wudh Luube Agooy Poale Piny Kaa Poong Juog
25 Beeh poongo Juog. Juog e ne meehg wun bar maalo ke yiiho gihru. Yiiho gihn ayoadu ke dhe yoohn kaa apuohnyu Ciig Beer ge rubo ke nying Jeacuu Kriihjto. Yiiho gihn nu acielo e naa anyoadh adiehj gihn maa anaa akan coon e ngo be nyoadh. 26 Awaahn ni adiehj nu anyoadh giih agweed yaa agamloohngjuoge. Kedea adiehj ngo abeehn thaahy cange ne ngahyo ke dhe yoohn gihn arob Juoge ngaa guge tooro. Adiehj nu anyoadh beere nyoge cang lum Juog yiih gene yiiho kedea utiihy gene ke ngo.
27Kea noono poongo Juog ke nying Jeacuu Kriihjto ke wong ke wong. Juog Acielo cog kedea e keede e ne ngahy giih nyepinye cang. E noono.