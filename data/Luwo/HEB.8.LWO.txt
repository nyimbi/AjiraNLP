1 Adiehj dhuola piny, ge teed awaahn ni nyoadh ngo kejea yihro naa Ngaa Duohng yaa lam maa apiih wiih koom ukwiihy Juog. 2 Ngo ne Kar Kwaj ge wuore yea ne tiihy tiihy nahge Ngaa Duohng yaa lam ke nyinge. Kare noono beehda Juog e naa atiihy ngo ne kar kwaj yea abea padh dhaano e naa atiihy ngo. Caahn e ngo ubeehdo yea ne naang ke beehdo me guge tooro.
3Kwaad Ngaa Duohng yaa lam cang beehde e ngo kwany kaa bang lam giih kweehr maa nahg ge piny. Wa gihn nu thiow, e Ngaa Duohng yaa lam gihro yihre dhiil nudo ke gihn me lame kedea me nahge piny yihr Juog. 4Jeacuu, Ngaan beehda Ngaa Duohng yaa lam, nea ngo ne naa upiny kan e ngo be ne rom doohng ne Ngaa Duohng yaa lam, bang gihn nud ke yaa lam mooge me lam nyepinye kedea me nahg ge piny ke dhe yoohn loohng Judea. 5 Yaa lam me lahmo kaa dhe yoohn anyoadh loohng Moaje. Abea keehd maa arom gene dhe yoohn lam gihr gen rih me ne Paar Maalo, e poohd e ka me daag nud. Moaje anaa atiihyo ke wa gihn nu. Bang gihn Kar Kwaj gihn ageere ngo arome ke rih me ne Paar Maalo wa kaa angweel Juoge ngo piny yihre kea,
“Kwaad nyepiny cang yug ngo wa mar yi Paar Maalo
wa kaa anaa ateeda ngo yihri wiih Good.”
6 Jeacuu, ngaan akwany Juoge ne Ngaa Duohng yaa lam awaahn ni, tiihye wiihe ne maalo, ngo be room keehd tiihy yaa lam giih upiny kan. Anweehd gihn ayug Jeacuue keew Juog keehd yaae ngo beer thiow, bang gihn anweehd gihn nu abeehno kaa dhe yoohn lum Juog e arube kejea, “Wiiha be cahga waaro yi lum akoohba kejea gihn me beer ucuba yihr yaa'a.”
7Nea nyepinye ge ne caahdho wa kar gen yi nweehd maa anaa amad Juoge ke nyoge umodho, e gihn me ne cahg moogo ke daahdo ke nyinge ne tooro. 8 Juog yaae ge acaye kejea ge tiihy giih me reje, maa arube kea,
“Gihn uyuga yi nihn ubeehn,
beehda anweehd moogo me nyaahn e nuu mada keehd yaa Yijarael.
9Anweehd umada ke wun
buu uroom keehd maa anaa amada keehd ge kuowu
giih anaa alwahga oogo yi bahng Micihr.
Giih anaa amad wane ke gen
ge kuu abeehn gene ne yugo wa kaa ngo,
noono e ge awiia umaam gene.”
10Juog abar maalo ke rob kea,
“Kwaad anweehd gihn ni ateeda
en nuu umada ke yaa Yijarael cahng moogo.
Ge uweehga par loohnge giiha ke wudh gen,
kedea umag gene gen ke cwihny gen.
A uwuor gene ne Juog gihr gen,
kedea umuodha gen ne yaa'a.
11Bekihd dhaano acielo kiin gen muu uteed ngo yihr wade kea,
‘Cub wiihi ne ngahy Juog.’
Gihn nu buu uteed bang gihn ungahy kwaad dhaane cang
kejea a beehda ngaa.
Kwaad ngad ngoohngo kedea ngaa alony,
a ungahy gene cang.
12Anyoohne giih gen uwiia piny yihr gen,
ubahnge giih reje naa atiihy gene be maa yi cwihnya keehdo.”
13 Rob ke nying anweehd me nyaahn nyoadh ngo kejea mar umodho adoohng ne gihn maa acoon. Abea nea nyepiny adoohng ne gihn maa acoon e nyoadh ngo thiow kejea adoohng ne gihn me tooro.