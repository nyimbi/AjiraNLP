13  :

53  -

58  ; Luk 

4  :

16  -

30  ) 

1  Kaano e Jeacuu abeehn ne aay Kaparnaam ne ci geen paar gen, Naajaread ge anaa akuonge puohny yea. Jo waahdhe ge ake caahdho keehde tiehd. 

2   Ge anahge Cahng Cabadh e Jeacuu nyoge apuohnye puohnyo yi wod amaad. Nyoge me thoohdh ge anaa anudo cahng nu maa alihng giih puohnye. Kaa alihng gene puohny Jeacuu lihngo, e dhog gen ake talo naa agaahy gene yi puohnye. Kaano e ge ake peehyo ke rog gen kob gene, “Naa ceh! Kwaad puohny ni ayoade ke kee? Ngaa e naa amuoj ngo ke teeg wong ngey yihdh luube kedea tee me rome giih me gaahy nyoge ke tiihyo? 

3   Ngahda beehda waahd nejaar ne? Ngahda waahd dhaar cuohn ne Maarya ne? Jeamij maa Jocebe maa Juudo kedea Cimoane ngahda ge beehda wuud wahn ne? Ge nye wahn, ngahda ge nud ke won kan ne?” Noono maa akweer gene ke yiih lume. 

4   Maa abeehr Jeacuue ngo yihr gen kea, “Keehd me yiih nyoge mooge giih tiihy agamloohngjuoge, e yaa geen gen kedea waahde ge be yiih gene naa athere.” 

5  Bang gihn akweer yaa paar gene ke yiih ngo kejea e rom tiihy giih me gaahy nyoge, e gihn maa arome ke tiihyo kaano tooro abea anahg nyoge me noog mee ge naa acube cinge wudh gen ne thiehdh atwaany gen. 

6  Maa agaahy Jeacuue keraahyo ke nying gihn bahnge ngo be yiih gene kejea Juog e naa acub tee ne yug giih me gaahy nyoge kedea dhe yoohn ka apuohnye kii ngo. Jo Oohr Ge Aoohr Ne Tiihj (Mat 

10  :

5  -

15  ; Luk 

9  :

1  -

6  ) Kaano e Jeacuu paar gen awiie ke piny ubare wong maalo ke wen keew miehr e ngo upuohnyo. 

7  Cahng man e Jeacuu joe ge apaar wonge ariow ge acuohne. Naa abeehn gene, e ake rubo yihr gen kea, “Yaage! Wu acuohna bang gihn cwihnya ne oohr wun ke bang yihdh miehr ne puohny nyoge. Tee me riem atiihb ukeehg oogo ngo acuba yihru. 

8  -

9  “Abea nea wu uaay kea kaahn dhaane kaa goohd kedea nahge ke wuoy nii tiene maa waahr ne ree ge ne kaahne cog. Keá ngaa kaahn cam, ludho wale ngiihny. 

10  Nea wu awahdh yi geew ubeehn dhaano ucuohne wun ne beehdo paare, e kea beehdu paan nu kedea nahge paan nu e ne kwaayu do yea nea wu caa ne puohny. 

11  Nea wu kuu alor kedea nyoge akweer ke puohny gihru kea wiiu kaano piny. Abea yi aay aayu kea teeng dhaane ngoom kaano oogo yi tiene ne nyoadh ngo kejea nea gihn me yoad gen, e maru tooro yi ngo.” Batien kaa athum Jeacuue ke rob e ge aoohre ke bang yihdh miehr naa ariow ariow. 

12  Noono upahdh gene ke yooh kedea e ge puohny nyoge kejea maan gene anyoohne giih reje naa atiihy gene kedea wii gene gen. 

13   Atiihb ukeehg me thoohdh ge ariem gene oogo rog nyoge kedea wudh yaa atwaany arej gene ke mow maa athiehdh gene gen. Joon Ngad Luogwahy Wiihe Angol Oogo (Mat 

14  :

1  -

12  ; Luk 

9  :

7  -

9  ) 

14   Eroade Ruohdh giih tiihy Jeacuue ge alihnge. Nying Jeacuu anaa awiihj noono e akob nyoge mooge naa Jeacuu beehda Joon Ngad Luogwahy e naa acahr e naa gihn nud yihre tee me tiihye giih me gaahy nyoge. 

15   Abea nyoge mooge kob gene, “Ngo beehda Eliija ngad agamloohngjuog naa acoon ge akob Juoge kea ngo uoohre.” Kob nyoge mooge dahng naa ngo beehda agamloohngjuog me neehn yaa agamloohngjuog giih acoon ge na yug giih me gaahy nyoge. 

16  Abea mar Eroade cuohne kea Joon Ngad Luogwahy, e ngude anaa angole, e naa acahr. 

17  -

18   Eroade Ruohdh apahro wa gihn nu bang gihn anahg e naa aoohr acaakere ne nahg Joon. Tien kaa anahg Joon athubo ke wa gihn: Ruohdh Eroade yihre anaa umen me nyinge Pihlihb kedea Pihlihb yihre anaa ciihe me nyinge Eroadaj. Eroadaj abeehn Eroade ne tihngo ne ciihe. Cahng man e Joon Ngad Luogwahy Eroade acaye kea, “Gihn e beehdi ke ciih umiihu abea umiihu kuu athow? Ngo amahn loohng Juoge ubeehn dhaane utihnge ciih umen.” 

19  Dhaar cuohn ne Eroadaj gihn arob Joone ngo amaane maa akwaahdhe Joon. Noono cwihnye anaa bang unahge Joon abea dhe yooh atooro 

20  bang gihn Ruohdh Eroade, Joon na wuore wuoro bang gihn ngo ngahye kejea Joon beehda ngaa me beer yi wong Juog. Abea keehd maano e Eroade acaakere aoohre ne mag Joon ukedh gene ngo yi karkoohn. Eroade ke kur mare anhyaar lihng giih rob Joone abea ge lihnge gen e aduune udoal keraahyo. 

21  Gihn nu e Eroadaj abeehdo e cwihnye raaj keehd Joon. Cahng man e dhe yooh me nahge Joon ayoade. Cahng nu anahg cahng ayug Eroade yaay me duohng gihr par cahng anyuole. Yaa batiene maa jaabidhe kedea jo doong Gaalili ge anudo yi yaay. 

22  Kaano e nyaar Eroadaj, abeehn nyum ruohdhe umiele umihn cwihny ruohdh maa weehle giihe cang. Kaano e Eroade a'aj maalo ke med cwihny nyum nyoge urube yihr nyaar Eroadaj kea, “Peehyi yihra ke kwaad gihn beer yi cwihnyi, ucuba ngo yihri.” 

23  Maa akuohnge ree nyum nyoge kea, “Gihn daahdi dhiila kaa cubo yihri keehd dhaahra e yea paahngo paahngo ke yihn e uroomo.” 

24  Gihn nu, e nyaar Eroadaj, agoohd bang men uteede gihn atiihy ree yihre. Kaano e men apeehnye peehnyo kea, “Nahge gihn e ne kwaya?” Maa abeehr men ngo kea, “Teed ngo kejea yi daahd ungol ngud Joon.” 

25  Kaano e nyaan aguo duuo uteede ngo yihr Ruohdh kea, “A daahd wiih Joon ukahle yihra awaahn kan e ne yi caan.” 

26  Gihn nu e Eroade Ruohdh cwihnye ake rahnyo kedea ukwaahdhe lum nu abea ka maa arome waar yea lum arobe umodho tooro bang gihn ree akuonge nyum nyoge kedea wiihe ulaahyo ne waar yea lume nyum yaa amahdo. 

27  Noono uguo Ruohdhe acaakere kaa oohro piow piow ne ci ne ngol wiih Joon oogo ne kahlo yihr nyaar Eroadaj. 

28  Maa a'aay yaa acaakere ucidh gene yi karkoohn. Naa angol wiih Joon oogo e ngo akahl e ne yea caan ucube yihr nyaar Eroadaj. Maa akaab nyaar Eroadaje ngo ucube ngo yihr men. 

29  Naa alihng jo waahdh Joone thone e ge abeehno ne kaab kuohme ne ci ne kano. Nyoge Alihbe Abiihj Ge Ayaahng Jeacuue Kaa Amune Me Noog (Mat 

14  :

13  -

21  ; Luk 

9  :

10  -

17  ; Jon 

6  :

1  -

14  ) 

30   Cahng man e jo oohr ge anaa amahdo bang Jeacuu naa aduu gene ke yoohn kuohn aoohre gen yihdh gen. Ge anaa ne kwaan giih atiihy gene yihr Jeacuu. 

31  Nyoge ge anaa athoohdho ne cohg adhaahr utoor gihn maa arom ree tiihyo yihr Jeacuu kedea jo oohr. Keehd cam e ge kuu arom cam bang gihn yaa muu ge ubeehno uaay gene aay udog yaaj mooge ke beehno wa gihn nu. Naa aniid Jeacuue ngo kejea beehn nyoge bange be thum e arobe robo yihr joe kea, “Aayo oogo kan ucidho karo keedo ne yuohmo.” 

32   Noono maa athub gene ke aay ke baabuur ne cidh kar keed gen ka me toor nyoge yea. 

33  Abea ge kaa aniid nyoge me thoohdhe e ge uaay. Naa angej gene kun cidh gene yea, e nyoge ge apahdh yooh e ge kwany yihdh geedh dieng baaw ne ci ne kaang wudh gen. 

34   Ge athub Jeacuue ke beehn oogo yi baabuur ne yedh wiih agala, e niid akuud nyoge me thoohdh rog gen acong gene. Kaano e Jeacuu cwihnye ake yuog yi ngoohng nying gen bang naa aniide gen wa diehg me ngad kwaag gen tooro. Uthube thubo ke puohny gen ke giih me thoohdh. 

35  Naa awahdhe ke thiehno e jo oohr ge abeehn bang Jeacuu urub gene yihre kob gene, “Ngad puohny kan beehda dom kedea piny ayuudho. 

36  Gihn e bahnge nyoge ge be meehgi aay ne cidho ke bang yihdh miehr ne daahd gihn me cam gene?” 

37  Maa abeehr Jeacuue ngo yihr gen kea, “Maa cubu gihn me cam yihr gen.” Maa abeehr gene ngo kejea, “Amahr ngiihny ge uyoad wane kee me rom ngeew cam me yaahng amahr jo ni?” 

38  Maa apeehny Jeacuue gen kea, “Gihn e ne nud yihru ne cam? Cidhu ne maany piny ke gihn me cam.” Naa acidh gene e ge ayoad amune abiihj kedea rej ariow cog. Maa aduu gene ne rob giih ayoad gene yihr Jeacuu kob gene, “Wa ayoad amune abiihj kedea rej ariow.” 

39  Kaano e arobe robo yihr jo waahdhe kejea teed gene ngo yihr nyoge upiih gene piny naa akuude. Kaa ngo yea anaa lum me mar. 

40  Maa apiih nyoge cang naa akuude. Akuude mooge yihdh ge ne nyoge jiehabiihj kedea mooge yihdh ge naa nyoge jiehariow wonge apaar. 

41  Kaano e Jeacuu amune maa rej ge akaabe kaabo uloge wonge maalo ne muohj koohr Juog ke nying caame giih ni. Maa abanye yihdh amune ucube gen yihr jo oohr ne paahngo yihr nyoge. Yihdh rej ge apaahnge thiow kedea ucube gen yihr jo oohr. 

42  Maa acahm nyoge cang uyahng gene. 

43  Naa acong caam adoohng piny e ge arom diide apaar wonge ariow me pahng. 

44  Cuow acahmo ge anahg kar nyoge alihbe abiihj abea maahn kedea nyethen ge kuu akwaan. Kaa Acaahdh Jeacuue Ke Wudh Piih (Mat 

14  :

22  -

33  ; Jon 

6  :

15  -

21  ) 

45  -

46   Piow piow batien gihn nu e Jeacuu ngo ateede teedo yihr jo waahdhe kejea paahr gene yi baabuur beere ge caa paan cuohn ne Beadhceada. Batien kaa awiihwe gen e ngo adoohng ne rob ngo yihr nyoge kejea dog gene miehy gen. Kaano e ake aay ucea wiih good ne kwaj. 

47  Ke thiehno e Jeacuu ne wiih agala e keede, e baabuur aniide yi diehr naam duohng. 

48   Ge awahdhe kaa akaahg piny, maano e piny adoohng ne bahr bahr, e Jeacuu niid jo waahdh giihe e ge ubuohj keehd baabuur yi diehr naam duohng. Kiiw baabuur anaa adoohng teeg bang gihn yamo anaa acoohd e beehn kaa kun ci gene yea. Kaano e Jeacuu ake thubo ke waahdh ke wudh piih e caa bang gen udoohnge wa ubar ke buud gen. 

49   Abea naa aniid gene ngo e ucaahdho ke wudh piih, e ge ke gaahy umaahr gene piny ke lalo cuohn gene kejea beehda atiihb ngaa maa athow e ne caahdh ke wudh piih, 

50  bang gihn ngo aniid gene ke kar gen cang kedea umag lwahre gen. Abea Jeacuu aguo rob yihr gen kea, “Deedu cwihnyu! Wu keá tud! Beehda a Jeacuu.” 

51   Maa amone yi baabuur bang gen kedea uguo yame cuungo thiow. 

52   Maa agaahy gene cang yi kwaad gihn me wa gihn nu, keehd maa anaa ayaahng Jeacuue amahr nyoge kaa amune abiihj cog. Ge agaahy bang gihn wudh gen aciehg rog gen utoor ka me dead gene yihdh giih tiihy Jeacuue. Nyoge Athiehdh Jeacuue Geneajared (Mat 

14  :

34  -

36  ) 

53  Kaa angol gene baaw e ge abeehn yi paajo me cuohn ne Geneajared 

54  kedea uyihnh gene oogo yi baabuur. Ke wong kaano e Jeacuu aguo nyoge kaa ngeyo. 

55  Noono uthub gene ke kahl nyoge me tuu bange ke bang yiehdh miehr beere ge thiehdhe thiehdho. 

56   Kedea kwaad paan wale geen cea yea, e nyoge maa atwaany tihng bange ne piehl piny yi laaro yi cuug. Noono ukway gene wong ngo kwayo kejea keehd waahre kea meehge ngo gweelo yihr ngad atwaany. Amahr yaa agweel waahnye ge athiehdhe cang.

