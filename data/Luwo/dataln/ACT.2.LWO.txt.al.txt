1  Batien nihn apaar naa atihng Jeacuu Maalo, e jo waahdh Jeacuu ke kar gen cang ge anaa ka maa acielo yi wod me duohng. Cahng ngo anahg yaan Cahng Wahy Juog ge cuohn gene ne Paajkwa. 

2  Yi cahng nu, ke nyango, e duol ake lihngo wa ngoar deeh yamo me duohng. Maa abeehn duole upaahnge yi wod ne peg. 

3   Kaano e gihn me wa leeb maaj aniid gene niido e wudh gen akiire ne kar naa acielo acielo. 

4   Ubeehn Wahy Juoge uyaahnge gen ke tee gihre. Noono ubeehn gene oogo yi wod ne ci bang nyoge, uthub gene ke kaano ke rob keehd dhow me thoohdh, e ngaan rob kwaad kaa acub Wahy Juoge yihre. 

5  -

11   Yi geen Jeruucalem, ge beehda geen Judea, Judea maa amag lum Juog ne cohg ge anudo. Ge anaa abeehn Jeruucalem ke bang wudh geedh ungoom ne yug giih kweehr yihr Juog. Ge abeehno kaa wudh pinye mooge. Mooge ge abeehno kaa yoohn Paarthyan maa Mede kedea Elamaad maa Mecopotaamya. Mooge ke yoohn Judea maa Kapadoacya kedea Poantuj maa Aacya. Mooge ge abeehno kaa yoohn Priigya kedea Pampiihlya. Nyoge mooge keew gen ge abeehno kaa yoohn Micihr kedea kuohn Liihbya ge cahng ke Ciriihna maa Roama. Nyoge me thoohdh thiow ge anaa abeehno naa alihng gene doohn nyoge. Abea naa awahdh gene, e wudh ge ake riihr bang gihn kwaad dhaano giih rob jo waahdh Jeacuue ge lihng yihre wa ge rob kaa dhe paar gen. Noono maa agaahy gene uteeng gene thaahdh gen teengo kob gene, “Wa yaa ni rub kan ge yaa dom Gaalili! Ge kuu akuong beehdo wudh geedhe giih abeehno ke yihdh gen! Dhe paaro ayoad gene ke kee? Dhogo, wo yaa Judea! Kedea dhog yaa alog rog gen udoohng gene ne Judea ke yoohn ka wuor gene Juog!” 

12   Wa kwaad kaano ariihr wudh nyoge nu, e ge ake thubo ke piehj ke rog gen kob gene, “Juog daahd gihn ke tiihyo yihr nyoge?” 

13  Abea nyoge mooge ge ake rubo, e ge ngier jo waahdh kob gene, “Ge beehda nyoge maa amuohl koonge.” Gihn Arob Piihtere Yihr Nyoge Ke Nying Jeacuu 

14  Kaano e Piihter anyiig buud nyoge, en maa joe ge apaar wonge acielo ni. Utihnge duone maalo uthube ke rob kobe, “Wu yaa Judea giih abeehno ke kuohn mooge maa wu yaa beed geen Jeruucalem ni, lihngu gihn. Beeh teeda yi lum gihn ni atiihy ree yihru. 

15  Wa ge niidu kan ni, padh muohl e naa amuohl wane keehd kuong, wa kwaad ka rob nyoge mooge ngo keewu. Wa piny poohd ngej kedea cahng kuu aleehdho! 

16  Wa kuu amuohl. Gihn ayug ree rog wan beehda Wahy Juog e naa ayaahng wan ke tee gihre. Gihn acoon ge anaa arob Juoge yihr nyoge ke duon ngad agamloohnge me nyinge Jooel ngo ngahyu. Gihn nu e naa athob ree ke yugo tihn noon ni. Juog anaa koohbo yihr Jooel kea, 

17  ‘Gihn e naa gihn uyuga nea Ngad Boadh nyoge beehne acahngo. Wahy Juog ucuba yihr nyoge cang. Nyedhoohy kedea nyetheamaahn giihu lum Juog uteed gene wa mar yaa agamloohngjuog. Yaa rihj maa ukiihye giihu Juog lume unyoadhe yihr gen yihdh laahg. 

18  Adiehr muon keehd yaa ayiih luma, cuow kedea maahn teega ucuba yihr gen thiow yi nihn nu beere giih aroba ge teed gene teedo yihr nyoge wa mar yaa agamloohngjuog. 

19  Kwaad giih me gaahy nyoge uyuga yey maalo uniid gen. 

20  Wong cahng ke ngude ree uloge udoohnge ne muudho. E wong dwaahy thiow ree uloge kwaar udoohnge wa remo. Giih ni rog gen uyug gene umodho nyum Cahng Duohng e beehda Cahng Juog, cahng gug piny. 

21   Abea umodho e nyoge me reje ge poohd kaa kihmo, e Wahy Juog uoohra beere yaa ukahl Wahy Juoge banga kar boadh wahy gen yoad gene yoado.’ Giih nu ge naa ateed Jooele. 

22   “Wu yaa Yijarael, lihngu giih teeda. Wa yaa rubo yihru ke dhogu wa daahd ngo udoohngu ne yaa batien Jeacuu. Ngo ngahyu kejea Juog e naa aoohr Jeacuu yihro. Ngo ngahyu thiow kejea Jeacuu abeehno kaa yoohn bang Juog bang gihn Juog en naa ameehg Jeacuu thiehdh nyoge kedea e naa ameehg ngo tahng nyoge maa thow. Giih doong ge gaahy nyoge ge ayug Jeacuue kan yi geen Jeruucalem e ge uneehno yi nyingu. 

23   Anahg Juog e naa aoohr Jeacuu bangu maa akweer jo doong Judea keehde kedea ubeehn gene udog gene ngo ke cubo yi cing aleye maa abeehne ne gur ngahy yaadh maa ariihw ne thoo. Gihn raaj e tiihy gene ngo angahy Juoge bang gihn e naa agwiir ngo coon wa kaa agweehge. Agweehge kejea Jeacuu uthow ke dhe yoohn nu beere gihn me beer ke yoado. 

24   Abea Juog Jeacuu abeehne ne tahngo naa athowe bang gihn Juog adaahd uduu wahye ree beere ngo be doohng ne maabuuj gihr thoo, thoo e raaj. 

25  “Luub arob Jeacuue ke nying thone ge anaa agweed Deabide coon yi kitaab Wahy Apoong Juog. Agweed Deabide kea, ‘Ngahyo kejea Juog ngad boadh won ngo utahnge nea athow. Bang gihn ateed Jeacuue kea Juog be baahr ke buude. 

26  En naa gihn beehde e cwihnye med kedea e lwahr tooro ree. Abeehdo e ngo ngahy Jeacuue kejea keehd me thowe e ngo umeehg Juoge cahro. 

27   Bang gihn kare tooro umeehg Juoge kuohme tobo yi liel. Kuohm ngaa maa amag lume ne cohg be weehge kwaahl. 

28  Adiehr muon, Juog gaahn Jeacuue gaahno kejea ngo umeehg Juog cahro keehdo kedea ukedhe ngo Paare ka ubeehd Jeacuue ke mihn cwihny me duohng.’ Ge naa giih arob Jeacuue ge agweed Deabide yi Wahy Apoong Juog. 

29   “Jo paar wan, adiehr dhiila kaa teedo. Deabid kuowo naa acoon athow ukoanye piny yi ngoom. Liene poohd nud kan keehd won uwahdhe cahng tihn. 

30  Deabid anaa anahg agamloohngjuog naa apoohde e kuow, abeehdo e giih anaa arob Juoge yihre ngahye. Anaa arob Juoge kejea, ngad dhe wod paare uyuge ne ruohdh alaam kwaar neehn mar Deabid. 

31  Deabid anaa arubo ke nying gihn utiihy ree wong maalo ke nying cahr Ngad Boadh nyoge kejea, ‘Jeacuu buu uwii Juog kur nyoge maa athow, e kuohme buu meehge tobo.’ 

32   “Jo paar wan, kaa ya, ngaan atahng Juoge yi thoo beehda Jeacuu. Ateeda yihru kejea Jeacuu ngo acahr, bang gihn ngo aniid wane ke nying wan batien kaa acahre. 

33   Jeacuu bade atihng Juog Wahne maalo maa acube ngo ukwiihye kedea ucube Wahy Juog yihre wa kaa anaa akobe ngo coon umodho. Giih niidu ke nyingu kan awaahn ni kedea kwaad giih alihngu ke yihdhu thiow, beehda Wahy Juog e naa awuoj Jeacuue wudh wan, e naa meehg wan rob ke dhow thoohdh. 

34   Deabid kuu anaa aci Maalo, abea ngo ateede kejea yi laahg, Juog aniide e urubo yihr Jeacuu kejea, ‘Piihi ukwiihya kan, 

35  uyuga yihn ne ruohdh lug yaa wiih ngoom.’ 

36   “Yaage, adaahd ungahyu ngo beer mee kejea Jeacuu Ruohdh e naa ngaa aoohr Juoge ne boadh won kedea adaahde ungahyu ngo kejea gihn me raaj atiihy jo doonge giiho naa anahg gene ngo. Abea Juog kuu atiihyo ke tiihy jo doonge giiho. Juog Jeacuu acube wiih koom ne ruohdh yaa ungoom.” 

37   Naa lihng nyoge giih ni arob Piihtere, e wudh gen anaa acohd maa apeehny gene Piihter maa jo oohr kejea, “Jo wan lumu alihng wane abea yug wane gihn?” 

38   E ngo abeehr Piihtere beehro kea, “Beehn dhaane rahny cwihnye bang anyoohne giihe naa atiihye beere piih luogwahy ke cubo yihre udoohnge ne ngad Jeacuu Ngad Boadh nyoge. Arumo e anyoohne giihe cang ge wii Juoge ke piny yihre. E thiow beere muuny Juog ge beehda Wahy Juog yoade yoado. 

39   Juog coon umodho anaa arubo kejea Wahy Juog ucube yihr yaa acuohne bange. Juog awaahn ni, wu acuohne kejea beehnu bange, wun maa nyethenu kedea keehd yaa beed wudh geedh bahye.” 

40  Kaano arumo, e Piihter giih me thoohdh ge arobe yihr nyoge ke nying Jeacuu. Ateede kejea Jeacuu e naa Ngad Boadh nyoge. Batiene e ngo arubo thiow yihr gen teeg mee kejea tiihy gene kaa lum Jeacuu. Noono maa agooye wudh luube piny kea, “Konyu rogu ubahnge gihn me raaj wu be yoade neehn mar yaa tiihy giih anyoohne.” 

41   Nyoge me thoohdh lum Piihter abeehn gene ne yiiho, noono maa acub piih luogwahy yihr gen. Cahng nu nyoge alihbe adahg wudh gen awuoj piih luogwahy. Yaa Ayiiho Ge Ake Nywaah Ke Rog Gen 

42  Ubeehd gene beehdo e ge puohny jo oohre puohnyo maa e ge ubeehdo beer mee ke rog gen ke nywaag amono wa kaa anyoadh Jeacuue ngo yihr gen maa ne cong wudh gen ka maa acielo ne kway Juog. 

43  Yihdh nihn nu, jo oohr nyoge na thiehdh gene thiehdho kedea kwaad giih mooge maa agaahy nyoge ge na tiihy gene tiihyo. Ke nying gihn nu e Judea mooge ge adoohng e jo waahdh Jeacuu ge be dhahl gene. 

44   Yaa ayiiho cang ge na ubeehdo tiehd maa giih ne yihr gen ge na nywaag gene nywaago. 

45  Noono nyoge mooge kiin gen giih anaa yihr gen, ge na ngeew gene ke oogo upaahng gene ngiihny ke rog gen ubeehn dhaane ukaabe ke nye kar mare naa adaag yihre. 

46   Noono ubeehde e ge uroohmo ke nying nihn yi diih laaro mar Wod Juog gihr Jeruucalem. Kedea ke nywaag amono tiehd ke bang yihdh miehy gen ke mihn cwihny yi koohdh gen. 

47   Thiow e ge ubeehdo e ge muohj koohr Juog maa nyoge cwihny gen med rog gen thiow. Wa maano e nyoge me thoohdh maa ayiiho ge mahd bang gen ke nying nihn.

