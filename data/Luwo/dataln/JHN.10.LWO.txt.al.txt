1  “A rob athiir yihru yaa ge koara koaro wa gihr ngad kwaah. Ngad kwaah e naa ngaan mon yi roog diehg ke dhe wod, abea ngaan mon yi roog ke dhe yooh moogo ngo beehda ngad kahw wale ngad yaahg. 

2  Ngaan mon yi roog ke dhe wod ni e naa ngad kwaah me ne cohg. 

3  Ngad kwaah e ne meehg mon wod kedea duone ngahy diehge. Diehg ge cuohne kaa nying gen naa acielo acielo kedea ukoohle gen oogo. 

4   Nea diehg ge akoohle oogo cang, e caa wong maalo nyum gen kedea ubuodh diehg batiene bang gihn duone ngahy diehge. 

5  Abea ge be kuong pahdh batien ngaa me kwihj gene. Ge goohd oogo rih ngo bang gihn duon ngaa maa aley kwihy gene.” 

6   Ucaale gihn ni arob Jeacuue yihr gen abea yea ngo kuu angey gene. Kob Jeacuue Kea E Naa Ngad Kwaah Me Beer 

7  Noono e Jeacuu arubo keehdo kea, “A rob athiir yihru: A uroomo wa dhe roog ge mon diehge kii ngo. 

8  Kwaad yaa umodho cang naa abeehno e a poohd kuu awahnho ge anahg yaa kahw kedea yaa yaahg kedea gihn arob gene be kuong diehg ke lihngo. 

9   A uroomo wa dhe wod. Kwaad ngaa mon wod ke dhe yoohn banga e ubodho yi gihn me raaj. Ngo rom beehn wod kedea urome cidh oogo maa uyoade ka me beer wa gihr diel e yoad lum ulemo. 

10  Ngad kahw beehn kaa nying kahw kedea ne naahg maa raahnyo. Abea a abeehno bang uyoad kuowo me ne cohg. Ngad Kwaah Me Beer 

11   “A naa ngad kwaah me ne cohg ge gwaay ree yi thoo ke nying diehg. 

12   Ngad kwaah me koog, padh ngad kwaah me ne cohg bang gihn cwihnye naa bang ngiihny. Ge niide uthuohn e beehn bang diehg, e diehg wiie ke piny kedea ugoohde ke ngweej. Noono e uthuohn diehg mage mago kedea ukeedh mooge. 

13  Ngad kwaah me koog ugoohdo ke nying gihn be dier kedea yihre tooro nhyaahro yi cwihnye ke nying diehg. 

14  -

15   “A naa ngad kwaah me beer, wa kwaad ke ngahy Wura an ni kedea ungahya Wura, ke dhe yoohn nu acielo nu, diehga ngahya kedea a ngahy gene. Kedea riha gwaaya ke ne thoo ke nying gen. 

16   Diehg mooge nud me beehda diehga abea ge poohd tooro yi roog. Ge dhiila kaa mahd yihdh diehg giih thiow. Duona udhiil gene ke lihngo kedea umahd gene rog gen bang diehg muu nud, noono udoohng gene ne lwaag acielo kedea yihr gen unaa ngad kwaah acielo. 

17   Wura, a anhyaare ke nying gihn agwaaya wahya yi thoo beere wahy ge cahga kaa yoado ucahra. 

18   Ngaa me rom wahya ke kaabo uthowa tooro. Beehda an ke nguda, an ne gwaay riha yi thoo wa kaa apara ngo. Yihra naa adiehja me gwaaya riha yi thoo kedea yihra naa adiehja thiow me duua wahya riha, ucahra. Gihn nu e naa arob Wura kea tiihya ngo.” 

19   Yaa Judea yihdh gen abeehn ne paah ge alihng gene lum nu arob Jeacuue. 

20   Nyoge mooge me thoohdh kiin gen kob gene, “Yaage! Dhaano ree naa atiihb ukeehg e naa gihn amuohle. Giih robe ge keá lihngu.” 

21  Abea nyoge mooge kob gene, “Luub ni ge padh luub ngaa me ree naa atiihb ukeehg. Ngaa me ree naa atiihb ukeehg wong ngaa maa acoor yabe yabo ne?” Judea Giih Kuu Ayiiho 

22  Ngo anahg ruudo kedea nyoge anaa yi Yaan Wod Juog yi geen Jeruucalem, 

23   kedea e Jeacuu anaa yi laaro gihr Wod Juog kedea ngo ake caahdho ke thar Aar gihr Caloamon. 

24   Kaano e naa acong yaa Judea rog gen buude maa apeehny gene ngo kob gene, “Wa keá meehg koar ke raahyo. Rob lubo maa adiehr yihr wan. Yih naa Ngad Boadh nyoge?” 

25   Maa abeehr Jeacuue ngo yihr gen kobe, “Ngo aroba yihru coon abea wu be daahd uyiihu gihn roba. Giih tiihya ke tee Wura ge nyoadh ngo kejea a naa ngaa. 

26   Abea wu kuu ayiiho bang gihn wu padh diehga. 

27   Diehg giiha gihn roba lihng gene lihngo kedea ge ngahya maa batiena buodh gene buodho. 

28   A ne cub kuowo me ne cohg yihr jo ayiih luma kedea ge be cahg thoo keehdo maa ngaa me rom gen ke yag oogo yi cinga tooro. 

29  Wura ge acub gen yihra ni, e ne duohng rog giih nyepinye cang kedea be ngaa me rom gen ke kaabo oogo yi cing Juog Wura. 

30   A kedea Juog Wura wa beehda acielo.” 

31   Kaano e yaa Judea leele acahg gene kaa kwanyo ne bahn Jeacuu. 

32  Abea Jeacuu arubo yihr gen kea, “Giih me gaahy nyoge me teeg me thoohdh ge ayuga yihru ke tee gihn acub Wura yihra maa aweehne kiin gen e ne daahdu an ke bahno ke nyinge?” 

33   Maa abeehr gene ngo kob gene, “Wa be daahd ubahn wane yihn kaa nying gihn me beer maa atiihyi. Wa daahd ubahn wane yihn kaa nying gihn adhahli Juog kii yih uroomo keehde. Yih beehda dhaano utaahngo now abea yih daahd uyugi rihi ne Juog?” 

34  -

36   Maa abeehr Jeacuue ngo yihr gen, “Ngo agweed yi kitaab Juog giihu kejea, ‘A ge adoohng ne dhaano utaahngo a beehda Juog.’ Nea loohnge giihu ge beehda loohnge maa ather ukoohbo kejea ngaa akahl Juoge lume yihr ngo, ngo beehda Juog e gihn ge koohbu kejea Juog adhahla ge aroma riha keehde. Kare tooro ukoohbu kejea Juog adhahla nea a ukoohbo kaa a waahd Juog kedea Juog wiiha amoare naa aoohre an wiih piny. 

37  Nea padh tiihy Wura e ne tiihya e wu keá yiiho yi luma. 

38   Abea nea beehda tiihy Wura e ne tiihya e wu dhiil yiiho yi gihn atiihya. Giih tiihya ge dhiilu kaa yiiho beere ngo ngahyu ngahyo ne cohg kejea Juog Wuur beehda anweehd ke an kedea an beehda anweehd ke Juog Wuur.” 

39   Keehdo e ge adaahd umag gene Jeacuu, abea Jeacuu ree abeehn ne loay oogo uaaye. 

40   Batiene e Jeacuu abeehn ne dog dieng naam Joohrdoan kaa anaa athub Joone ke muoj nyoge ke luogwahy yea. 

41   Maa abeehn nyoge me thoohdh bange kedea e ge urubo kob gene, “Keehd me bahnge giih me gaahy nyoge maa atiihy Joone tooro, e giih arobe ke nying nyin ge beehda athere.” 

42   Maa abeehn nyoge me thoohdh uyiih gene lume.

