1  Nea wa gihn nu e gihn nahg dhaane Ujudea koany gihre beehda gihn? Wale koany gihr thoam beehda gihn? Koany gihr gen ngo nud ne cohg ne? 

2   Ayiih, koany gihr gen nud. Koany gihr gen nud bang gihn Juog luube ge anaa acube kii cing Judea ne maa. 

3   Abea keehd maano akweer yaaj mooge keew gen ke lum Juog, e kare nud ubeehn Juoge uwaare yi lume ke nying yaa nu akweer ne? 

4  Bekihde! Kare tooro ubeehn Juoge uwaare yi lum arobe ke nying Judea. Lum arob Juoge dhiil kaa yoado naa adiehr yihr man rob kwaad dhaano utaahnge. Neehn kaa agweede yi kitaab Juog naa, “Kaano e naa ka uyiih nyoge ngo kejea yiih ngaa me ngahy rob loohnge maa adiehr kedea e naa ka utaayi yaa cay yihn.” 

5   Abea nea adhemuohme giiho ge ne nyoadh ka nahg Juoge ngaa maa abiohgrwaal, ngahda e Juog awuohj ayuge nea wo kihme kihmo? A rubo kaa luub ukuom now. 

6  Gihn me raaj maa atiihy Juoge ngo tooro. Bang gihn nea Juog ree naa adhemuohm, e luwe giih nyoge ge rome ke lugo ke naa diih? 

7  Ka moogo e ngaa moogo ukoohbo kejea, “Abea nea adhemuohm gihra e ne meehg ngo ngeyo kejea Juog ree tooro adhemuohm, e gihn e kihm an ke nying adhemuohm gihn atiihya?” 

8   Nyoge mooge ge ukoohbo kejea: ngweehn me tiihy gene adhemuohme beere gihn me beer yoad gene yoado. Yaaj mooge guohba adhahl gene kob gene lum nu aroba abea gihn nu beehda toohd kedea ge udhiil ke kihmo ke gihn me raaj. Nyoge Cang Ge Yaa Adhemuohm 

9   Gihn e ne rom ke ngeyo yi lum ni? Ka moogo e nyoadh ngo kejea wo Judea wo e ne beeye utoor ngaa me room ke won? Bekihde! Bang gihn ngo anyoadha kejea Ujudea kedea ngaa me padh Ujudea ge yaa adhemuohm 

10  wa kaa agweede yi kitaab Juog naa, “Gahng ke kihd dhaano acielo me ree tooro adhemuohm. 

11  Kedea bekihd dhaano acielo me ngahy gihn tiihye kedea gahng ke dhaano acielo me daahd wuor Juog. 

12  Nyoge cang ngahdh gen alog gene bang Juog, kedea udoohng gene ne nyoge me koany tooro rog gen. Bekihd dhaano acielo now me yug gihn me beer. 

13  Luub beehn oogo yi dhog gen ge reje ge wa ngwahj dhaano maa atob piny e ngo kuu akoany. Leehb gen ayug gene ne giih rob giih waal me dwaahng gene nyoge. Kwaad gihn rob gene dhaano biide ke piny adoohng wa laaw thuohl e ne beehn oogo yi leehb gen. 

14  Kedea dhog gen yab gene kaa alamo me raaj rih dhaano. 

15  Ge yaaj me be cuung ke nahg nyoge. 

16  Kwaad ka ci gene yea, e ngoohng wong kedea raahyo ge ne wii gene piny rog nyoge. 

17  Dhe yoohn doohr beehda gihn me kwihj gene 

18  kedea ge be lwaahr rih Juog.” 

19  Ngo ngahyo kejea yaa acub loohnge yihr gen ge dhiil tiihj ke loohng nu. Kaano arumo e gihn me rom gene ke robo tooro kejea gihn maa agahl gen nud ubahnge ge kuu atiihyo ke loohng. Gihn nu e yaa wiih piny cang ge dhiil Juoge kaa kihmo. 

20   Noono e tiihj ke loohng padh e ne meehg Juog cuohn dhaano ne ngaa me ree tooro adhemuohm. Bang gihn loohnge ge ne meehg won niid rogo ne nyoge maa yaa adhemuohm. Ka Nyoadh Juoge Ukihm Gihre 

21   Abea awaahn ni, ka nahg nyoge abiohgrwaale ke Juog ngo anyoadh Juoge. Ngo anyoadhe abea ngo be room ke dhe yoohn kaa anyoadh loohnge keehd maa anaa arub Moaje kedea yaa agamloohngjuoge ke nying dhe yoohn doohng naa abiohgrwaal ke Juog. 

22   Juog nyoge cang yuge yugo naa abiohgrwaale keehde ke dhe yoohn yiiho mar gen naa abeehn gene uyiih gene Jeacuu Kriihjto. Juog nyoge ge uroomo yihre cang 

23   bang gihn ge cang adhemuohme ayug gene kedea udaahg gene Paar Juog. 

24   Abea Juog wo yuge yugo naa abiohgrwaale keehd en naa acube muunye yihro ke kar wiihe. Noono uyuge won ne nyoge maa adhemuohme tooro rogo ke dhe yoohn boadh wahy ge yoad bang Jeacuu Kriihjto. 

25  -

26   Ngo akwany Juoge yi thoo ke nying anyoohne giiho beere wo doohre doohro ke Juog. Wo udoohre ke dhe yoohn yiiho maro. E naa ka tiihy Juog kii ngo. Umodho Juog atiihy gihn me beer naa abahnge wiihe keá paro ne yug gihn me raaj rogo ke nying anyoohne giih ayugo kedea awaahn ni yi caang ni, gihn me beer atiihy Juoge naa akahle adhemuohme oogo wiih ngaa ayiih Jeacuu. E naa kaa abeehn Juoge unyoadhe ree kejea e abiohgrwaal kedea unyoadhe ngo kejea ngaa ayiih Jeacuu yuge yugo naa abiohgrwaal keehd en. Gihn Tiihy Yiihoe 

27   Nea Juog beehda abiohgrwaal ke nyoge kedea dhe yoohn boadh gen acube, e gihn e ne kahl nhyaam? Gihn me kahl nhyaam ugoohg. Abea nhyaamo ke nying gihn atiihyo giih daahd loohnge ne? Gahng, padh ke dhe yoohn loohnge e ne nhyaamo abea ke nying gihn ayiih Ciig Beer. 

28   E naa kaa ayoado ngo kejea Juog dhaano yuge naa abiohgrwaal keehd en kaa dhe yoohn yiiho abea padh ke dhe yoohn giih arob loohnge ge tiihy dhaane. 

29   E thiow ngo ayoado kejea Juog padh Juog gihr Judea ge keed gen. Juog beehda Juog gihr nyoge cang. 

30  Bang gihn Juog ngo acielo cog, Juog moogo tooro. E ne yug Ujudea ge athoam maa ayiih Ciig Beer naa abiohgrwaal ke en kedea uyuge ngaa me padh Ujudea ge kuu athoam maa ayiih Ciig Beer naa abiohgrwaale ke en thiow. 

31   Nea neehn maano kea tiihy loohnge ne diih? Thoohr ge dom ukweero ke tiihj ke gen ne? Bekihde! Loohnge ge dhiil kaa maa bang gihn ge ne nyoadh dhe yoohn boadh wahy ge arob Ciig Beere.

