Yaa Yijarael Naa Akwany Juoge Ne Yaage
1Me neehn ka anweehda keehd Ngad Boadh nyoge, gihn roba kan ngo beehda gihn maa adiehr. Beehde gihn maa adiehr me ngahy aduuna kedea ungahy Wahy Juoge ngo thiow. 2Aduuna urahmo keraahyo ke nying jo'a ge waahde ke an. 3Juog roma kaa kwayo kejea tiihye kwaad gihn daahde riha kedea paahnge keew wan keehd Ngad Boadh nyoge nea jo'a gihn me beer me yoad gene yi gihn nu nud. 4 Jo'a ge beehda yaa Yijarael. Yaa ayug Juoge ne nyethene kedea ubeehn Juoge unyoadhe ka moare wiihe kii ngo yihr gen. Juog thiow ge abeehne ne muojo ke loohnge kedea uyuge anweehd keehd gen. Thiow dhe yoohn yug giih kweehr ne wuor Juog ngo anyoadhe kedea urobe kaa adooje gen yihr gen. 5 Ge nyoge me tien gen aay ke bang kuow yaa Yijarael ge anaa umodho. Kedea Ngad Boadh nyoge, me neehn kaano nahge dhaano utaahngo, tiene aay ke bang gen. Beehn nyoge leey gene Juog, ge e naa ruohdh nyepinye cang, ke wong ke wong. E noono.
Juog Lume Keá Waaro
6 A be rob ngo kejea gihn aceg Juog piny ngo kuu apahdh kare, bang gihn padh yaa Yijarael cang ge naa akwany Juoge ne joe. 7 Kedea padh kwaay Abraahm cang ge naa nyethen Juog. Bang gihn anaa ateed Juoge yihr Abraahm kea,
“Kwaay Yijaag ge uke cuohno ne kwaayi.”
8 Lum nu nyoadh ngo kejea padh gihn akob naa ngo kwaar Abraahm e naa nyethiin Juog. Ngaa nyethiin Juog beehda nyethiin aceg Juoge lubo piny ke nyinge kejea e nuu unahg nyethiine. 9Luub anaa arob Juoge ge anaa acege lubo piny gen,
“A udog duuo ke caahngo e piny wa gihn ni
kedea Caara yihre unaa waahde.”
10 Abea gihn maa akaal wiih gihn nu beehda gihn arob yihr Rebeaga. Arob maano e ngo yaaj ke kuoy ge wur gen beehda kuow Yijaag. 11-12Beere nyethiin kwany, beehda kwany Juog maa agweehge ke nying gihre me daahde, e arobe yihr Rebeaga kobe,
“Waahdi ge duohng unahg ubaahng waahdi ge thiin.”
Gihn nu arob Juoge e nyethen ge poohd kuu anyuol kedea maano e gihn me beer wale gihn me raaj maa atiihy gene tooro. E naa kaa abeehn kwany gihr Juog ubeehne kaa dhe yoohn cuohd abea padh ke nying gihn maa atiihy gene. 13Neehn kaa agweede yi kitaab Juog naa,
“Jeakob e naa anhyaara abea Yijaaw ngo amaana.”
Juog Padh Ngaa Me Kwany Kiin Nyoge
14 Gihn noono romo ke robo ke nying lum ni? Kobo ngo kejea Juog kiin nyoge kwanye kwanyo? Bekihde! 15 Bang gihn ngo anaa arubo yihr Moaje kobe,
“Nea cwihnya ne bange uduua cwihnya caahn ke nying dhaano
e ngo beehda kar wiiha,
kedea nea cwihnya ne bange ungeer yeya ke nying dhaano
e ngo beehda kar wiiha.”
16 Caahn e padh ke nying gihn me daahd dhaane wale ke nying gihn maa atiihy dhaane, abea beehda Juog e naa aduu cwihnye caahn ke nying dhaano. 17Agweed yi kitaab Juog ke nying jaah gihr Micihr naa,
“Yih ayuga udoohngi ne jaah ne nyoadh tee gihra
kedea beere nyinga ke ngahyo ke bang wiih piny cang.”
18 Caahn nea Juog daahd uduue cwihnye caahn ke nying dhaano, e ngo tiihye tiihyo, kedea nea daahd ubeehn dhaane uciehge wiihe e ngo tiihye tiihyo.
19Ka moogo e a upeehnyi kobi, “Gihn keehdo e beehn Juoge ucaye dhaano abea ngaa me rom ban gihn daahd Juoge ke tiihyo rih dhaano tooro?” 20Abea wiihe duoga duogo yihri kejea yih ge beehda dhaano utaahngo now, yih beehda ngaa uromi wiih lubo ke duogo yihr Juog? Gihn maa atieng ke cing kare nud yihre urube yihr ngaa atieng ngo kea, “Gihn ge atiengi an wa gihn?” 21 Me neehn ngad cwaahj dag ka tiihye lahbo kii ngo, beehda kar wiihe. Nea daahd ucwaahye dag piih wale atab kado e beehda kar wiihe.
22 Juog thiow tiihyo ke wa gihn nu. Ngo adaahd unyoadhe ukihm gihre kedea ungahy tee gihre. Abea ngo abuohj ke guum ubahnge yaa nea kihmo ge keá kihmo. 23 Thiow Juog daahd unyoadhe giih amiihr paare ke gen. Giih ucube yihr yaa agweehge coon, ge cwihnye uduue caahn ke nying gen. 24 Wo naa yaa acuohne bange, padh wo ge Judea cog, abea uwahdhe bang yaa padh Judea thiow.
Beehda Giih Maa Agweed Coon Yi Kitaab Juog
25 Neehn kaa arob Juoge ngo yi kitaab gihn agweed Uceaye,
“Uroba yihr yaa padh jo'a,
‘Wu beehda yaa'a,’
kedea yeya ungeer
ke nying yaa yeya kuu anaa angeer ke nying gen.
26Kedea kaa agweede yi ngo
kejea a akoohbo kaa, ‘Wu padh yaa'a’
ge ucuohna ne nyethena.
A ge cub kuowo.”
27Yicaaya anaa arubo ke nying yaa Yijarael kea,
“Keehd me thoohdh yaa Yijaraele wa kuohyo gihr naam duohng
e unahg nyoge me noog ge nuu uboadh.
28Bang gihn Juog buu ucahg gaalo keehdo
ne dhuol ukihm gihre wudh yaa wiih piny cang.”
29Wa kaa ateed Yicaaye ngo coon kea,
“Nea be ne nahg Juog Aciehg e ne ne wii kohnho
e wudho ne taaj wa mar yaa geedh Codom maa Gomoarah.”
30 Gihn daahdo ke robo e man: yaa padh Judea ge kuu anaa adaahd uyug gene rog gen naa abiohgrwaale ke Juog, abea ge ayug Juoge naa abiohgrwaale ke en ke nying yiiho gihr gen. 31 Abea yaa Judea ge apiih ne daahd loohng me yug gen naa abiohgrwaale ke Juog, loohng maa ayoad gene me yug gen naa abiohgrwaale ke Juog ngo atooro. 32 Gihn e bahnge loohng kuu ayoad gene? Loohng kuu ayoad gene bang gihn wudh gen acub gene rog giih tiihy gene ukweer gene ke cub wudh gen ne yiih Juog. Noono maa acwahny gene ke leelo 33 gihn arub kitaab Juoge ke nyinge kea,
“Lihngu lum ni!
Awaahn ni kan dhaano ucuba ka cuohn, ne Ciohn,
beere nyoge ucwahnyo keehde wa mar leelo upahdh gene.
Abea ngaa yiih ngaan nu cwihnye buu udaag.”