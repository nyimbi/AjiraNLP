Rob Ke Nying Warga
Warga gihn ni anaa agweed Poale ke yihr yaa akuud yiiho giih geen Kloajya e nii piny Aacya. Padh Poal en naa anaa akwany akuud yaa yiiho gihn nu, abea ngo aniid Poale kejea beehdo tiihye udhiile gen ke konyo. Ke nying gihn nu, e yaa tiihj giihe naa aoohre bang gen ge anahg yaa geen Epicoj, e beehda geen duohng gihr Dhaahr Roama e nii piny Aacya.
Ngo anaa alihng Poale kejea nud ke yaa ucahb maa acub rog gen piny ne puohny giih toohd yihr akuud yaa yiiho giih Kloajya. Yaa ucahb giih nu ngo aniing gene kejea nea dhaano daahd Juog ke ngeyo uyoade boadh wahy me ne cohg kea dhiile kwaad ruohdhe mooge maa acag ke wuoro. Yaa ucahb giih nu ge abar maalo ke rob kejea dhiil dhaane kwaad giih mooge ke yugo me neehn thoam kedea kweehr dhaane cam kedea kwaad giih mooge. Poal warga agweede ne cohg ngo piny kejea puohny gihn nu be roohm keehd lum dhe yoohn yiiho maa adiehr. Ngo acohg Poale piny kejea boadh wahy me ne cohg rom ke yoado ke bang Jeacuu, abea kwaad muu nu tahr ke yugo ge be roohm keehd dhe yoohn Jeacuu. Wiih piny acag Juoge kaa dhe yoohn Jeacuu kedea uduoge ngo bange ke dhe yoohn Jeacuu. Nweehd ke Jeacuu en ne kahl med cwihny kedea kuowo upiny. Ngo ateed Poale kejea dhe yoohn wahy gihn ni e ne kahl dhe yoohn beehdo me nyaahn yihr jo yiiho.
Tiicihcuj e naa anaa akahl warga gihn ni yihr yaa Kloajya. Ngo anaa acaahdho kaa Onecimuj e beehda ubaahng gihn anaa ke tiihyo keehd Pihlmon e naa agweed Poale warga moogo yihre.
Kaa Acaan Luube
Lum umodho 1:1-8
Tiihj gihr Jeacuu 1:9-2:19
Kuowo me nyaahn bang Jeacuu 2:20-4:6
Gug luube 4:7-18