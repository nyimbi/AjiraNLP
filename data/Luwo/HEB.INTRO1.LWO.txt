Rob Ke Nying Warga
Warga gihn agweed yihr yaa Judea ngo anaa aoohr ke yihr teehng jo yiiho maa adaahd paahr caahn yi yiiho gihr gen ke nying gihn abar nyoge maalo ke dhahl yihdh luub gen. Ngaa agweehdo cwihny yaa nu ge aciihme yi yiiho gihr gen, ke dhe yoohn rob kejea Jeacuu adiehr e naa gug ngaan acub Juoge luohnge yihr ngo ne nyoadho. Ngaa agweehdo ngo nyoadh nyepinye adahg maa adiehr yi gihn ni.
Jeacuu e naa Waahd Juog ne naang. Wuohdo maa adiehr ayoade bang wahn ke dhe yoohn giih bahng e aguume. Jeacuu wiihe ne maalo keew agamloohngjuog giih arub nyoge ke nying gen yi kitaab gihr anweehd acoon, bang gihn ngo beehda waahd Juog. Wiihe ne maalo thiow yihr wuohdjuog kedea Moaje ke ngude.
Ngo anyoadh Juoge kejea Jeacuu beehda ngad lam giih kweehr ne naang kedea wiihe ne maalo yihr yaa lam giih nii kitaab anweehd acoon.
Ngaa maa ayiiho lwahg oogo yaa adhemuohm, maa lwahr kedea thoo kaa dhe yoohn Jeacuu. Jeacuu, e beehda Ruohdh yaa lam, e ne boadh wahy maa adiehr. Boadh wahy gihn cube be room ke mar kwaj Juog gihr yaa Judea ge na yug giih kweehr e laahy ge ne nahg piny.
Ngaa agweehdo nying jo yiiho akwaye umag gene yiiho gihr gen teeg. Nying gen akwaye kaa dhe yoohn ucaale gihr nyoge me ngahj maa anaa amag yiiho gihr gen yi Dhaahr Yijarael. Nying ge akwaye tiehd ne bar maalo ke yiiho gihr gen uwahdhe guge e nying gen naa bang Jeacuu. Cwihny gen aciihme yi guum giih bahng ge rom pahdh wudh gen. Ngo arubo yi gug warga ke nying cohg lubo kedea toohn nyoge.
Kaa Acaan Luube
Lum umodho gihr Jeacuu ngaa acub Juoge loohnge yihr ngo ne nyoadho 1:1-3
Ka ne wiih Jeacuue maalo yihr wuohdjuog 1:4-2:18
Ka ne wiih Jeacuue maalo yihr Moaje kedea Jocwa 3:1-4:13
Ka ne wiih Jeacuue maalo yihr yaa lam 4:14-7:28
Ka ne wiih Jeacuue maalo yihr doohr gihr anweehd 8:1-9:28
Ka ne wiih Jeacuue maalo yi giih kweehr 10:1-39
Ka nahg yiihe lum umodho 11:1-12:29
Gug puohny kedea gug luube 13:1-25