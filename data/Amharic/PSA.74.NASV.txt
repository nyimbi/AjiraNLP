ስለ መቅደሱ መፍረስ የቀረበ ጸሎት
የአሳፍ ትምህርት
1አምላክ ሆይ፤ ለዘላለም የጣልኸን ለምንድን ነው?
በማሰማሪያህ ባሉ በጎችህስ ላይ ቍጣህ ለምን ነደደ?
2ጥንት ገንዘብህ ያደረግሃትን ጉባኤ፣
የዋጀሃትን የርስትህን ነገድ፣
መኖሪያህ ያደረግሃትን የጽዮን ተራራ አስብ።
3እርምጃህን ለዘላለሙ ባድማ ወደ ሆነው አቅና፤
ጠላት በመቅደስህ ውስጥ ያለውን ሁሉ አበላሽቶአል።
4ጠላቶችህ በመገናኛ ስፍራህ መካከል ደነፉ፤
አርማቸውንም ምልክት አድርገው በዚያ አቆሙ።
5በጫካ መካከል ዛፎችን ለመቍረጥ፣
መጥረቢያ የሚያነሣ ሰው መሰሉ።
6በእደ ጥበብ ያጌጠውን ሥራ ሁሉ፣
በመጥረቢያና በመዶሻ ሰባበሩት።
7መቅደስህን አቃጥለው አወደሙት፤
የስምህንም ማደሪያ አረከሱ።
8በልባቸውም፣ “ፈጽሞ እንጨቍናቸዋለን” አሉ፤
እግዚአብሔር በምድሪቱ ላይ የተመለከበትን ስፍራ ሁሉ አቃጠሉ።
9የምናየው ምልክት የለም፤
ከእንግዲህ የሚነሣ አንድም ነቢይ የለም፤
ይህ እስከ መቼ እንደሚቀጥል የሚያውቅ በእኛ ዘንድ የለም።
10አምላክ ሆይ፤ ጠላት የሚያሾፈው እስከ መቼ ነው?
ባላንጣስ ለዘላለም በስምህ ያላግጣልን?
11እጅህን ለምን ትሰበስባለህ?
ቀኝ እጅህን ለምን በብብትህ ሥር ታቆያለህ?
12አምላክ ሆይ፤ አንተ ከጥንት ጀምሮ ንጉሤ ነህ፤
በምድር ላይ ማዳንን አደረግህ።
13ባሕርን በኀይልህ የከፈልህ አንተ ነህ፤
የባሕሩንም አውሬ ራሶች በውሃ ውስጥ ቀጠቀጥህ።
14የሌዋታንን ራሶች አደቀቅህ፤
ለምድረ በዳ ፍጥረታትም ምግብ አድርገህ የሰጠሃቸው፣
15ምንጮችንና ፈሳሾችን ያፈለቅህ አንተ ነህ፤
ሳያቋርጡ የሚፈሱትንም ወንዞች አደረቅህ።
16ቀኑ የአንተ ነው፤ ሌሊቱም የአንተ ነው፤
ጨረቃንና ፀሓይን አንተ አጸናሃቸው።
17የምድርን ዳርቻ ሁሉ የወሰንህ አንተ ነህ፤
በጋውንም ክረምቱንም አንተ ሠራህ።
18 እግዚአብሔር ሆይ፤ ጠላት እንዴት እንደሚያሾፍ፣
ከንቱ ሕዝብም ስምህን እንዴት እንዳቃለለ አስብ።
19የርግብህን ነፍስ አሳልፈህ ለዱር አራዊት አትስጥ፤
የችግረኞች ሕዝብህን ሕይወት ለዘላለሙ አትርሳ።
20ኪዳንህን አስብ፤
የዐመፅ መናኸሪያ በምድሪቱ ጨለማ ስፍራዎች ሞልተዋልና።
21የተጨቈኑት አፍረው አይመለሱ፤
ድኾችና ችግረኞች ስምህን ያመስግኑ።
22አምላክ ሆይ፤ ተነሥ፤ ለዐላማህ ተሟገት፤
ከንቱ ሰው ቀኑን ሙሉ እንደሚያላግጥብህ አስብ።
23የባላጋራዎችህን ድንፋታ፣
ዘወትር የሚነሣውን የጠላቶችህን ፉከራ አትርሳ።