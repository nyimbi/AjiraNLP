ትክክለኛ አስተዳደር
የዳዊት መዝሙር
1ስለ ምሕረትና ስለ ፍትሕ እዘምራለሁ፤
እግዚአብሔር ሆይ፤ ለአንተ በምስጋና እቀኛለሁ።
2እንከን የማይገኝባትን መንገድ አጥብቄ እይዛለሁ፤
አንተ ወደ እኔ የምትመጣው መቼ ነው?
በቤቴ ውስጥ፣
በንጹሕ ልብ እመላለሳለሁ።
3በዐይኔ ፊት፣
ክፉ ነገር አላኖርም።
የከሓዲዎችን ሥራ እጠላለሁ፤
ከእኔም ጋር አይጣበቅም።
4ጠማማ ልብ ከእኔ ይርቃል፤
ለክፋትም ዕውቅና አልሰጥም።
5ባልንጀራውን በስውር የሚያማውን፣
አጠፋዋለሁ፤
ትዕቢተኛ ዐይንና ኵራተኛ ልብ ያለውን፣
እርሱን አልታገሠውም።
6ከእኔ ጋር ይኖሩ ዘንድ፣
ዐይኖቼ በምድሪቱ ታማኞች ላይ ናቸው፤
በንጽሕና መንገድ የሚሄድ፣
እርሱ ያገለግለኛል።
7አታላይ የሆነ ማንም ሰው፣
በቤቴ ውስጥ አይኖርም፤
ሐሰትን የሚናገር፣
በፊቴ ቀና ብሎ አይቆምም።
8በምድሪቱ ላይ ያሉትን ክፉዎች ሁሉ፣
በየማለዳው አጠፋቸዋለሁ፤
ክፉ አድራጊዎችንም ሁሉ፣
ከእግዚአብሔር ከተማ እደመስሳቸዋለሁ።