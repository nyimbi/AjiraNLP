ጻድቅና ቅዱስ አምላክ
1 እግዚአብሔር ነገሠ፤
ሕዝቦች ይንቀጥቀጡ፤
በኪሩቤል ላይ በዙፋን ተቀምጦአል፤
ምድር ትናወጥ።
2 እግዚአብሔር በጽዮን ታላቅ ነው፤
ከሕዝቦችም ሁሉ በላይ ከፍ ከፍ ብሎአል።
3ታላቁንና አስፈሪውን ስምህን ይወድሱ፤
እርሱ ቅዱስ ነው።
4ፍትሕን የምትወድ፣ ኀያል ንጉሥ ሆይ፤
አንተ ትክክለኝነትን መሠረትህ፤
ፍትሕንና ቅንነትንም፣
ለያዕቆብ አደረግህ።
5አምላካችንን እግዚአብሔርን ከፍ ከፍ አድርጉት፤
በእግሩ መርገጫ ስገዱ፤
እርሱ ቅዱስ ነውና።
6ሙሴና አሮን ካህናቱ ከሆኑት መካከል ነበሩ፤
ሳሙኤልም ስሙን ከጠሩት መካከል አንዱ ነበረ፤
እነርሱ ወደ እግዚአብሔር ተጣሩ፤
እርሱም መለሰላቸው።
7ከደመና ዐምድ ውስጥ ተናገራቸው፤
እነርሱም ሥርዐቱንና የሰጣቸውን ድንጋጌ ጠበቁ።
8 እግዚአብሔር አምላካችን ሆይ፤
አንተ መለስህላቸው፤
ጥፋታቸውን ብትበቀልም እንኳ፣
አንተ ይቅር የምትላቸው አምላክ ነህ።
9አምላካችንን እግዚአብሔርን ከፍ ከፍ አድርጉት፤
በቅዱስ ተራራውም ላይ ስገዱ፤
አምላካችን እግዚአብሔር ቅዱስ ነውና።