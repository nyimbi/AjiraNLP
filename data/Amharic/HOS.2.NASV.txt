1“ወንድሞቻችሁን ‘ሕዝቤ’፣ እኅቶቻችሁንም ‘ተወዳጆቼ’ ብላችሁ ጥሯቸው።
የእስራኤል መቀጣትና መመለስ
2“እናታችሁን ምከሯት፤ ምከሯት፤
እርሷ ሚስቴ አይደለችም፤
እኔም ባሏ አይደለሁምና።
ከፊቷ የዘማዊነት አስተያየትን፣
ከጡቶቿም መካከል ምንዝርናዋን ታስወግድ።
3አለበለዚያ ገፍፌ ዕርቃኗን አስቀራታለሁ፤
እንደ ተወለደችበትም ቀን አደርጋታለሁ፤
እንደ ምድረ በዳ፣
እንደ ደረቅም ምድር አደርጋታለሁ፤
በውሃ ጥምም እገድላታለሁ።
4ለልጆቿ አልራራላቸውም፤
የምንዝርና ልጆች ናቸውና።
5እናታቸው አመንዝራ ነች፤
በውርደትም ፀንሳቸዋለች፤
እርሷም፣ ‘እንጀራዬንና ውሃዬን ይሰጡኛል፤
ሱፌንና የሐር ልብሴን፣ ዘይቴንና መጠጤን ይሰጡኛል፤
ስለዚህ ውሽሞቼን ተከትዬ እሄዳለሁ’ አለች።
6በዚህ ምክንያት መንገዷን በእሾህ እዘጋለሁ፤
መውጫ መንገድ እንዳታገኝም ዙሪያዋን በግንብ አጥራለሁ።
7ውሽሞቿን ተከትላ ትሄዳለች፤ ነገር ግን አትደርስባቸውም፤
ትፈልጋቸዋለች፤ ሆኖም አታገኛቸውም።
ከዚያም እንዲህ ትላለች፤
‘ወደ ቀድሞ ባሌ እመለሳለሁ፤
የፊተኛው ኑሮዬ ከአሁኑ ይሻለኛልና።’
8እርሷም እህል፣ ዘይትና አዲስ የወይን ጠጅ የሰጠኋት፣
ለበኣል አምልኮ ያደረጉትን፣
ብርንና ወርቅን ያበዛሁላት፣
እኔ እንደሆንሁ አላወቀችም።
9“ስለዚህ እህሌን በመከር ጊዜ፣
አዲሱም የወይን ጠጅ በደረሰ ጊዜ እወስዳለሁ፤
ዕርቃኗንም እንዳትሸፍንበት፣
ሱፍና የሐር ልብሴን መልሼ እወስድባታለሁ።
10አሁንም በውሽሞቿ ፊት፣
ነውሯን እገልጣለሁ፤
ከእጄም የሚያድናት የለም።
11የደስታ በዓሎቿን ሁሉ፣
የዓመት በዓሎቿንና፣ የወር መባቻዎቿን
ሰንበቶቿንና የተመረጡ በዓሎቿን ሁሉ አስቀራለሁ።
12ከውሽሞቼ የተቀበልሁት ዋጋ ነው የምትለውን፤
የወይን ተክሎቿንና የበለስ ዛፎቿን አጠፋለሁ፤
ጫካ አደርገዋለሁ፤
የዱር አራዊትም ይበሉታል።
13ለበኣል አማልክት፣ ዕጣን ስላጠነችባቸው ቀናት
እቀጣታለሁ፤
በጌጣ ጌጥና በቀለበቶች ራሷን አስጊጣለች፤
ውሽሞቿንም ተከትላ ሄዳለች፤
እኔን ግን ረስታለች”
ይላል እግዚአብሔር።
14“ስለዚህ እነሆ፤ አባብላታለሁ፤
ወደ ምድረ በዳም እወስዳታለሁ፤
በፍቅር ቃል አነጋግራታለሁ።
15በዚያም የወይን ተክሏን እመልስላታለሁ፤
የአኮርንም ሸለቆ የተስፋ በር እንዲሆናት አደርጋለሁ።
በዚያም ከግብፅ እንደ ወጣችበት ቀን፣
እንደ ልጅነቷም ጊዜ ትዘምራለች።
16“በዚያ ቀን፣ ‘ባሌ’ ብለሽ፣
ትጠሪኛለሽ” ይላል እግዚአብሔር።
“ከእንግዲህም፣ ‘ጌታዬ’ ብለሽ አትጠሪኝም።
17የበኣል አማልክትን ስም ከአንደበቷ አስወግዳለሁ፤
ከእንግዲህም ስሞቻቸው አይነሡም።
18በዚያን ቀን ከምድር አራዊትና ከሰማይ ወፎች፣
በምድርም ላይ ከሚንቀሳቀሱ ፍጥረት ጋር፣
ቃል ኪዳን አደርግላቸዋለሁ፤
ሁሉም በሰላም እንዲኖሩ፣
ቀስትን፣ ሰይፍንና ጦርነትን፣
ከምድሪቱ አስወግዳለሁ።
19ለእኔ እንድትሆኚ ለዘላለም አጭሻለሁ፤
በጽድቅና በፍትሕ፣
በፍቅርና በርኅራኄም አጭሻለሁ።
20በታማኝነት አጭሻለሁ፤
አንቺም እግዚአብሔርን ታውቂያለሽ።
21 እግዚአብሔር እንዲህ ይላል፤
“በዚያ ቀን እኔ እመልሳለሁ፤
ለሰማያት እመልሳለሁ፤
እነርሱም ለምድር ምላሽ ይሰጣሉ፤
22ምድርም ለእህል፣
ለአዲስ የወይን ጠጅና ለዘይት ምላሽ ትሰጣለች፤
እነርሱም ለኢይዝራኤል ምላሽ ይሰጣሉ።
23ስለ ራሴ ስል በምድሪቱ እተክላታለሁ፤
‘ምሕረትን ያላገኘ’ ብዬ የጠራሁትንም እምረዋለሁ፤
‘ሕዝቤ አይደላችሁም’ ተብለው የተጠሩትንም፣ ‘ሕዝቤ’ እላቸዋለሁ፤
እነርሱም፣ ‘አንተ አምላኬ ነህ’ ይላሉ።”