ሰቆቃ
ማሕሌት፤ የቆሬ ልጆች መዝሙር፤ ለመዘምራን አለቃ፤ በማኸላት የሚዘመር፤ የይዝራኤላዊው የኤማን ትምህርት
1አዳኜ የሆንህ አምላክ እግዚአብሔር ሆይ፤
በቀንና በሌሊት በፊትህ አጮኻለሁ።
2ጸሎቴ በፊትህ ትድረስ፤
ጆሮህንም ወደ ጩኸቴ አዘንብል፤
3ነፍሴ በመከራ ተሞልታለችና፤
ሕይወቴም ወደ ሲኦል ተቃርባለች።
4ወደ ጒድጓድ ከሚወርዱት ጋር ተቈጠርሁ፤
ዐቅምም አጣሁ።
5በሙታን መካከል እንደ ተጣሉ፣
ተገድለው በመቃብር ውስጥ እንደ ተጋደሙ፣
አንተ ከእንግዲህ እንደማታስባቸው፣
ከእጅህም ወጥተው እንደ ተወገዱ ሆንሁ።
6በዐዘቅት ጥልቀት ውስጥ ጣልኸኝ፤
በጨለማ ጒድጓድ ውስጥ ከተትኸኝ።
7የቊጣህ ክብደት በላዬ ዐርፎአል፤
በማዕበልህም ሁሉ አጥለቅልቀኸኛል።
ሴላ
8የሚቀርቡኝ ባልንጀሮቼን ከእኔ አራቅህ፤
እንዲጸየፉኝም አደረግህ፤
ተከብቤአለሁ፤ ማምለጥም አልችል፤
9ዐይኖቼም በሐዘን ፈዘዙ።
እግዚአብሔር ሆይ፤ ዘወትር ወደ አንተ እጣራለሁ፤
እጆቼንም ወደ አንተ ዘረጋሁ።
10ድንቅ ሥራህን ለሙታን ታሳያለህን?
የሙታንስ መናፍስት ተነሥተው ያመሰግኑሃልን?
ሴላ
11ምሕረትህ በመቃብር ውስጥ፣
ታማኝነትህስ እንጦርጦስ ይነገራልን?
12ድንቅ ሥራህ በጨለማ ስፍራ፣
ጽድቅህስ በመረሳት ምድር ትታወቃለችን?
13 እግዚአብሔር ሆይ፤ እኔ ግን ትረዳኝ ዘንድ ወደ አንተ እጮኻለሁ፤
በጧትም ጸሎቴን በፊትህ አደርሳለሁ።
14 እግዚአብሔር ሆይ፤ ለምን ታርቀኛለህ?
ፊትህንስ ከእኔ ለምን ትሰውራለህ?
15እኔ ከልጅነቴ ጀምሮ ችግረኛና ለሞት የተቃረብሁ ነበርሁ፤
መዓትህ አሠቃየኝ፤ ግራም ተጋባሁ።
16ቍጣህ በላዬ ላይ ተከነበለ፤
መዓትህም አጠፋኝ።
17ቀኑን ሙሉ እንደ ጐርፍ ከበቡኝ፤
በአንድነትም ዙሪያዬን አጥረው ያዙኝ።
18ወዳጄንና ባልንጀራዬን ከእኔ አራቅህ፤
ጓደኛዬ ጨለማ ብቻ ሆኖ ቀረ።