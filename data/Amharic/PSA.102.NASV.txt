በክፉ ጊዜ የቀረበ ጸሎት
ባዘነና ልመናውን በእግዚአብሔር ፊት ባፈሰሰ ጊዜ፣ የተጨነቀ ሰው ጸሎት
1 እግዚአብሔር ሆይ፤ ጸሎቴን ስማ፤
ጩኸቴም ወደ አንተ ይድረስ።
2በመከራዬ ቀን፣ ፊትህን ከእኔ አትሰውር፤
ጆሮህን ወደ እኔ አዘንብል፤
በጠራሁህ ቀን ፈጥነህ መልስልኝ።
3ዘመኔ እንደ ጢስ ተኖ አልቆአልና፤
ዐጥንቶቼም እንደ ማንደጃ ግለዋል።
4ልቤ ዋግ እንደ መታው ሣር ደርቆአል፤
እህል መብላትም ዘንግቻለሁ።
5ከጩኸቴ ድምፅ የተነሣ፣
ዐጥንቴ ከቈዳዬ ጋር ተጣበቀ።
6የምድረ በዳ እርኩም መሰልሁ፤
በፍርስራሽ መካከል እንዳለ ጒጒት ሆንሁ።
7ያለ እንቅልፍ አድራለሁ፤
በቤቴ ጒልላት ላይ እንዳለ ብቸኛ ወፍ ሆንሁ።
8ጠላቶቼ ቀኑን ሙሉ ይዘልፉኛል፤
የሚያክፋፉኝም ስሜን እንደ ርግማን ቈጥረውታል።
9ዐመድ እንደ እህል ቅሜአለሁና፤
መጠጤንም ከእንባ ጋር ቀላቅያለሁ።
10ከቍጣህና ከመዓትህ የተነሣ፣
ወደ ላይ አንሥተኸኝ የነበርሁትን መልሰህ ጣልኸኝ።
11ዘመኖቼ እንደ ምሽት ጥላ ናቸው፤
እኔም እንደ ሣር ደርቄአለሁ።
12 እግዚአብሔር ሆይ፤ አንተ ግን ለዘላለም በዙፋንህ ተቀምጠሃል፤
ስምህም ከትውልድ እስከ ትውልድ ይኖራል።
13ትነሣለህ፤ ጽዮንንም በርኅራኄ ዐይን ታያለህ፤
ለእርሷ በጎነትህን የምታሳይበት ዘመን ነውና፤
የተወሰነውም ጊዜ ደርሶአል።
14አገልጋዮችህ በድንጋዮቿ ደስ ይሰኛሉ፤
ለዐፈሯም ይሳሳሉ።
15ሕዝቦች የእግዚአብሔርን ስም፣
የምድርም ነገሥታት ሁሉ ክብርህን ይፈራሉ።
16 እግዚአብሔር ጽዮንን መልሶ ይሠራታልና፤
በክብሩም ይገለጣል።
17እርሱ ወደ ችግረኞች ጸሎት ይመለከታል፤
ልመናቸውንም አይንቅም።
18ወደ ፊት የሚፈጠር ሕዝብ እግዚአብሔርን ያወድስ ዘንድ፣
ይህ ለመጪው ትውልድ እንዲህ ተብሎ ይጻፍ፤
19“እግዚአብሔር በከፍታ ላይ ካለው መቅደሱ ወደ ታች ተመልክቶአልና፤
ከሰማይም ሆኖ ምድርን አይቶአል፤
20ይኸውም የእስረኞችን ጩኸት ይሰማ ዘንድ፣
ሞት የተፈረደባቸውንም ያድን ዘንድ ነው።”
21ስለዚህ የእግዚአብሔር ስም በጽዮን፣
ምስጋናውም በኢየሩሳሌም ይታወጃል፤
22ይህም፣ ሕዝቦችና መንግሥታት፣
እግዚአብሔርን ለማምለክ በአንድነት ሲሰበሰቡ ይሆናል።
23ብርታቴን መንገድ ላይ ቀጨው፤
ዕድሜዬንም ባጭሩ አስቀረው።
24እኔም እንዲህ አልሁ፤
“አምላኬ ሆይ፤ በዘመኔ እኵሌታ አትውሰደኝ፤
ዘመናትህ ከትውልድ እስከ ትውልድ ይኖራሉ።
25አንተ ከጥንት ምድርን መሠረትህ፤
ሰማያትም የእጆችህ ሥራ ናቸው።
26እነርሱ ይጠፋሉ፤ አንተ ግን ጸንተህ ትኖራለህ፤
ሁላቸው እንደ ልብስ ያረጃሉ፤
እንደ መጐናጸፊያም ትለውጣቸዋለህ፤
እነርሱም ወዲያ ይጣላሉ።
27አንተ ግን ያው አንተ ነህ፤
ዓመቶችህም ከቶ አያልቁም።
28የአገልጋዮችህ ልጆች ተደላድለው ይኖራሉ፤
ዘራቸውም በፊትህ ጸንቶ ይኖራል።