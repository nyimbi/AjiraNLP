ምስጋና
1የልመናዬን ድምፅ ሰምቶአልና፣
እግዚአብሔርን ወደድሁት።
2ጆሮውን ወደ እኔ አዘንብሎአልና፣
በሕይወት ዘመኔ ሁሉ ወደ እርሱ እጣራለሁ።
3የሞት ወጥመድ ያዘኝ፤
የሲኦልም ጣር አገኘኝ፤
ጭንቅና ሐዘን አሸነፈኝ።
4እኔም የእግዚአብሔርን ስም ጠራሁ፤
“እግዚአብሔር ሆይ፤ ነፍሴን ታድናት ዘንድ እለምንሃለሁ” አልሁ።
5 እግዚአብሔር ቸርና ጻድቅ ነው፤
አምላካችን መሓሪ ነው።
6 እግዚአብሔር ገሮችን ይጠብቃል፤
እጅግ ተቸግሬ ሳለሁ አዳነኝ።
7ነፍሴ ሆይ፤ ወደ ዕረፍትሽ ተመለሺ፤
እግዚአብሔር መልካም አድርጎልሻልና፤
8አንተ ነፍሴን ከሞት፣
ዐይኔን ከእንባ፣
እግሮቼን ከመሰናከል አድነሃልና።
9እኔም በሕያዋን ምድር፣
በእግዚአብሔር ፊት እመላለሳለሁ።
10“እጅግ ተጨንቄአለሁ” ባልሁበት ጊዜ እንኳ፣
እምነቴን ጠብቄአለሁ።
11ግራ በተጋባሁ ጊዜ፣
“ሰው ሁሉ ሐሰተኛ ነው” አልሁ።
12ስለ ዋለልኝ ውለታ ሁሉ፣
ለእግዚአብሔር ምን ልክፈለው?
13የመዳንን ጽዋ አነሣለሁ፤
የእግዚአብሔርንም ስም እጠራለሁ።
14በሕዝቡ ሁሉ ፊት፣
ስእለቴን ለእግዚአብሔር እፈጽማለሁ።
15የቅዱሳኑ ሞት፣
በእግዚአብሔር ፊት የተከበረ ነው።
16 እግዚአብሔር ሆይ፤ እኔ በእውነት ባሪያህ ነኝ፤
እኔ የሴት ባሪያህ ልጅ፣ ባሪያህ ነኝ፣
ከእስራቴም ፈታኸኝ።
17ለአንተ የምስጋና መሥዋዕት አቀርባለሁ፤
የእግዚአብሔርንም ስም እጠራለሁ።
18በሕዝቡ ሁሉ ፊት፣
ስእለቴን ለእግዚአብሔር እፈጽማለሁ፤
19ኢየሩሳሌም ሆይ፤ ይህን በመካከልሽ፣
በእግዚአብሔር ቤት አደባባይ አደርጋለሁ።
ሃሌ ሉያ።