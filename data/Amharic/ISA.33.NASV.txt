የጭንቅ ጊዜና ርዳታ
1አንተ ሳትጠፋ የምታጠፋ፣
አንት አጥፊ፣ ወዮልህ!
አንተ ሳትካድ የምትክድ፣
አንት ከዳተኛ፣ ወዮልህ!
ማጥፋትን በተውህ ጊዜ፣
ትጠፋለህ፤
ክሕደትህንም በተውህ ጊዜ ትከዳለህ።
2 እግዚአብሔር ሆይ፤ ማረን፤
አንተን ተስፋ አድርገናል።
በየማለዳው ብርታት፣
በጭንቅ ጊዜም ድነት ሁነን።
3ሕዝቦች በድምፅህ ነጐድጓድ ይሸሻሉ፣
መንግሥታት ስትነሣ ይበተናሉ።
4ሕዝቦች ሆይ፤ አንበጣ እንደሚሰበስብ ብዝበዛችሁም ይሰበሰባል፤
ሰዎችም እንደ ኩብኩባ ይጨፍሩበታል።
5 እግዚአብሔር በአርያም ተቀምጦአልና ከፍ ከፍ አለ፤
ጽዮንን በጽድቅና በፍትሕ ይሞላታል።
6እርሱ ለዘመንህ የሚያስተማምን መሠረት፣
የድነት፣ የዕውቀትና የጥበብ መዝገብ ይሆናል፤
እግዚአብሔርንም መፍራት የዚህ ሀብት ቍልፍ ነው።
7እነሆ፤ ጐበዞቻቸው በየመንገዱ ይጮኻሉ፤
የሰላም መልእክተኞችም አምርረው ያለቅሳሉ።
8አውራ ጐዳናዎች ባዶ ናቸው፤
በመንገድ ላይ ሰው የለም፤
ስምምነቱ ፈርሶአል፤
መካሪዎቹ ተንቀዋል፤
የሚከበርም የለም።
9ምድሪቱ አለቀሰች፤ መነመነች፤
ሊባኖስ ዐፈረች፤ ጠወለገች፤
ሳሮን እንደ ዐረባ ምድረ በዳ ሆነች፤
ባሳንና ቀርሜሎስ ቅጠላቸውን አረገፉ።
10 እግዚአብሔር እንዲህ ይላል፤ “አሁን እነሣለሁ፤
አሁን ከፍ ከፍ እላለሁ፤
አሁን እከብራለሁ።
11ገለባን ፀነሳችሁ፤
እብቅንም ወለዳችሁ፤
እስትንፋሳችሁም የሚበላችሁ እሳት ነው።
12ሕዝቦች ኖራ እንደሚወጣው ድንጋይ ይቃጠላሉ፤
እንደ እሾኽ ቍጥቋጦ በእሳት ይጋያሉ።”
13እናንት በሩቅ ያላችሁ ያደረግሁትን ስሙ፤
እናንት በቅርብ ያላችሁ ኀይሌን ዕወቁ!
14በጽዮን ያሉ ኀጢአተኞች ደነገጡ፤
አምላክ የሌላቸውም ፍርሀት ይዞአቸው፣
“ከእኛ መካከል ከሚባላ እሳት ጋር ማን መኖር ይችላል፣
ከዘላለም እሳትስ ጋር ማን መኖር ይችላል?” አሉ።
15በጽድቅ የሚራመድ፣
ቅን ነገር የሚናገር፣
በሽንገላ የሚገኝ ትርፍ የሚንቅ፣
መማለጃን ላለመቀበል እጁን የሚሰበሰብ፣
የግድያን ሤራ ላለመስማት ጆሮውን የሚደፍን፣
ክፋትን ላለማየት ዐይኑን የሚጨፍን፣
16ይህ ሰው በከፍታ ላይ ይኖራል፤
የተራራም ምሽግ መጠጊያው ይሆናል፤
እንጀራ ይሰጠዋል፣
ውሃውም አይቋረጥበትም።
17ዐይኖችህ ንጉሡን በውበቱ ያዩታል፤
በሩቅ የተዘረጋችውንም ምድር ይመለከታሉ።
18የቀደመው መከራ ትዝ እያለህ፣
“ያ ዋና አለቃ የት አለ?
ግብር ተቀባዩስ ወዴት ሄደ?
የመጠበቂያ ማማ ኀላፊውስ የት አለ?” ትላለህ።
19እነዚያ ንግግራቸው የማይገባ፣
የሚሉትም የማይታወቅ፣
ሊረዱት የማይቻል ቋንቋ የሚናገሩትን ጋጠወጥ ሕዝብ ከእንግዲህ አታያቸውም።
20በዓላታችንን የምናከብርባትን ከተማ ጽዮንን ተመልከት፤
ሰላማዊ መኖሪያ፣ የማትነቃነቅ ድንኳን የሆነችውን፣
ካስማዋ የማይነቀል፣
ከገመዷ አንዱ እንኳ የማይበጠሰውን፣
ኢየሩሳሌምን ዐይኖችህ ያያሉ።
21 እግዚአብሔር በዚያ ኀይላችን ይሆናል፤
ባለ መቅዘፊያ ጀልባዎች እንደማያል ፉባቸው፣
ታላላቅ መርከቦችም እንደማይሻገሯቸው፣
ሰፋፊ ወንዞችና ጅረቶች ይሆንልናል።
22 እግዚአብሔር ዳኛችን ነው፤
እግዚአብሔር ሕግ ሰጪያችን ነው፤
እግዚአብሔር ንጉሣችን ነው፤
የሚያድነንም እርሱ ነውና።
23መወጠሪያ ገመድህ ላልቶአል፤
ምሰሶው ጠብቆ አልተተከለም፤
ሸራው አልተወጠረም፤
በዚያ ጊዜ ታላቅ ምርኮ ይከፋፈላል፤
አንካሳ እንኳ ሳይቀር ምርኮ ይወስዳል።
24በጽዮን ተቀምጦ፣ “ታምሜአለሁ” የሚል አይኖርም፤
በዚያ የሚኖሩ ሰዎች ኀጢአትም ይቅር ይባላል።