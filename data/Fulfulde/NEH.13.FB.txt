Yahuudu'en ngurtini jilligara'en diga jama'aare
1Nyannde nde ɓe njaŋngani ummaatoore deftere Muusa, nder maare ɓe tawi ko winnda bana ni'i: “Ammooniijo koo Mo'abiijo meetataa nastugo jama'aare Allah sam, 2ngam yaake ɓe potti bee Isra'iila'en, ɓe ngaddanaay ɓe nyaamdu e ndiyam, ammaa ɓe ndokki Balaama ceede ngam haa o naala ɓe. Ammaa Allah men laatini naaloore man barka.” 3Nde yimɓe nani umroore tawreeta nde'e, ɓe ngurtini jilligara'en fuu nder jama'aare Isra'iila.
Nehemiya wo'itini kuuɗe dewal nder haykaliiru Allah
4-5Hiddeko kuuje ɗe'e laato, Eliyasib, limanjo kalfitinaaɗo sigordu haa haykaliiru Allah men, hokkuno banndum Tobiya sigordu wooru mawndu. Naane ɓe cigino ton dokke nyaamdu e uurle guleteeɗe e kuuwruɗe e zakka alkamaari e inaboojam kesam e nebbam, waato ko umra ngam Lewi'en e yimooɓe e aynooɓe dammuɗe e dokke ngam liman'en. 6Saa'i maajum mi walaaɗonno haa Urusaliima, ngam nder nduuɓu Artahasta, laamiiɗo Baabila, cappanɗe tati e ɗiɗaɓu, mi lortino haa maako. Ɓaawo wakkati seɗɗa mi tori mo duŋayeere dillugo fahin. 7Nde mi warti Urusaliima, mi yi'i halleende nde Eliyasib waɗi, waato o hokki Tobiya suudu haa dalde haykaliiru Allah. 8Haala man fottanaay yam sam. Ngam maajum mi wurtini kuuje saare Tobiya fuu, mi rufi ɗe haa yaasi. 9Nden mi umri ɓe ɓe laɓɓini cigorɗi e mi nastini kuuje haykaliiru Allah e dokke e uurle bana naane.
10Mi nani boo yimɓe ngaddaay geɗe Lewi'en. Ngam maajum Lewi'en e yimooɓe acci kuugal muuɗum'en, ndilli haa gese muuɗum'en. 11Mi feli kaliifa'en mi ƴami ɓe: “Koni haykaliiru Allah ferwi?” Nden mi mooɓti ɓe, mi darni koo moy dow kuugal muuɗum. 12Ɓaawo maajum yimɓe Yahuuda fuu ngaddi zakka alkamaari e inaboojam kesam e nebbam, nastini ɗum nder cigorɗi. 13Mi halfitini cigorɗi man haa Selemiya, limanjo e Cadok, binndoowo e Pedaya, ɓe Lewi'en. Hanan ɓii Zakkur ɓii Mattaniya woni balloowo maɓɓe. Ngam koo moy laari, ɓe hoolaaɓe. Ɓe yowaaɓe kuugal senndango deerɗiraaɓe maɓɓe zakkaaji.
14Yaa Allah am, siftoram ngam kuuje ɗe'e, taa yejjitit kuuɗe booɗɗe ɗe kuuwmi ngam haykaliiru ma e ngam kuugal nder maaru.
Nehemiya wo'itini al'aada nyannde siwtorde
15Saa'i man ngi'mi Yahuudu'en woɗɓe ɗon njaaɓa inabooje nder ɓiɗɗirɗe maaje nyalaade siwtorde, ɓe ɗon mooɓta alkamaari, ɓe ɗon ndimnda ndi bamɗe maɓɓe, non boo inaboojam e inabooje e ibbe e dimle goɗɗe boo, ɓe ɗon ngadda ɗum haa Urusaliima nyalaade siwtorde. Mi barri ɓe, taa ɓe coorra kuuje maɓɓe nyalaade man. 16Woodi boo yimɓe Tirus jooɗiiɓe haa Urusaliima. Ɓe ɗon ngadda liɗɗi e kuuje filu feere feere, ɓe ɗon coorra ɗum ummaatoore haa Urusaliima nyalaade siwtorde boo. 17Mi feli mawɓe Yahuuda, mi wi'i ɓe: “Koni on mbaɗata halleende nde'e, on coɓnata nyannde siwtorde? 18Naa bana nii kaakiraaɓe mon boo mbaari na? Ngam man Allah men ukki sarru ngu'u fuu dow meeɗen e dow berniwol ngo'ol. Onon boo on ɗon tullitina ɓernuki Allah dow Isra'iila bee soɓnugo nyalaade siwtorde!”
19Hiddeko nyalaade siwtorde fuɗɗa, nde ɗowdiiji njuuti haa dammuɗe Urusaliima, mi umri maɓɓugo dammuɗe, taa ɗe maɓɓite, sonaa to nyalaade siwtorde saalake. Mi darni sukaaɓe am woɗɓe haa dammuɗe, ngam taa goɗɗo nastina doŋngal koo ngale nyalaade siwtorde. 20Nden filooɓe e soorrooɓe kuuje feere feere mbaali yaasi Urusaliima, nde woore koo nde ɗiɗi. 21Mi feli ɓe, mi wi'i: “Koni mbaaloton gaɗa mahol? To ɗum meeti, mi naŋngan on!” Diga saa'i man ɓe acci wargo nyannde siwtorde. 22Nden mi umri Lewi'en ɓe cena ko'e maɓɓe, ɓe ngara, ɓe ayna dammuɗe, ngam taa goɗɗo luuta senaare nyannde siwtorde.
Ngam maajum boo siftoram, yaa Allah am, enɗam fodde mbooɗeeŋga ma ɗuuɗŋga.
Nehemiya haɗi te'ugo rewɓe jananɓe
23Saa'i man ngi'mi boo Yahuudu'en te'ɓe rewɓe iwɓe Asdod e Ammoon e Mo'ab. 24Reeta ɓikkoy maɓɓe ɗon mbolwa Asdodre koo bolle ummaatoore feere, ammaa koy mbaawaay wolwugo wolde Yahuudu'en. 25Mi feli ɓe, mi naali ɓe, mi fiyi woɗɓe maɓɓe, mi ɗoofi gaasa ko'e maɓɓe, mi hunni ɓe bee innde Allah, taa ɓe ndokka jananɓe ɓiɓɓe maɓɓe rewɓe, taa ɓe koo'a ɓiɓɓe jananɓe rewɓe ngam ko'e maɓɓe, koo ngam ɓiɓɓe maɓɓe worɓe. 26Mi wi'i ɓe: “Naa ngam rewɓe bana ɓe'e Suleymaanu, laamiiɗo Isra'iila waɗi hakke na? Caka ummaatooje ɗuuɗɗe walaa laamiiɗo bana maako, o giɗaaɗo Allah. Allah laamini mo dow Isra'iila fuu. Ammaa rewɓe jananɓe nastini mo nder hakke. 27Kadi onon on poti waɗugo aybewol maŋngol ngo'ol, on ngewa umroore Allah meeɗen bee te'ugo rewɓe jananɓe na?”
28Gooto nder ɓiɓɓe Yoyada ɓii Eliyasib, hooreejo liman'en mo te'i ɓii Samballat Horoniijo. Mi riiwi mo. 29Siftor ɓe, yaa Allah am, ngam ɓe coɓni limanku e alkawal liman'en e Lewi'en. 30Mi seni ɓe diga kuuje jananne fuu, mi darni liman'en e Lewi'en, koo moy nder kuugal muuɗum, 31non boo ngam dokke leɗɗe bee saa'iije ta'aaɗe e dokkuki aartuɗum ɓenndugo.
Yaa Allah am, siftoram, woonanam.