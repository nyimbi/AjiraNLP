1Kanjum umminta diwŋgol nder ɓernde am,
nde ɗon fiya bee semmbe nder am.
2Sey on nana no Allah men riggirta,
sawtu maako no telɓirta!
3Ma'e maako ɗon njaynina asama fuu,
ɗe ɗon njotto haa keeri duniyaaru.
4Ɓaawo maaje pelmaali ɗon pelma tum,
Allah ɗon hoola bee sawtu mum cemmbiɗɗo.
Ma'e maako, o jogitittaako ɗe,
daande maako boo, koo moy ɗon nana nde.
5Sawtu Allah ɗon rigga, ɗum kayɗiniiɗum!
Kuuɗe maako ɗe mawɗe. Moy waawata faamugo ɗe?
6Allah umran iyeende toɓugo,
kaŋko umrata mallimallooje boo.
7Nii o haɗirta koo moy kuugal mum,
yimɓe anndita kaŋko o waɗi ɗum.
8Dabbaaji ladde fuu nastan nder nyukkorde,
haa ɗe ndeena, ɗe mbaalo nokkuure nde'e.
9Ndaa, duluuru ɗon iwa haa fombina,
jaaŋgol boo haa woyla iwata.
10Poofɗe Allah ɗon kattina ndiyam,
ndiyam maaje jaasɗe ɗon caata bana kaa'e.
11Kaŋko rimdata duule bee ndiyam boo,
duule keewɗe ma'e ɗe'e, o ɗon saŋkita ɗe.
12Ɗe ɗon njaha, ɗon taaro taaraago nii,
muuyo Jawmiraawo ɗon ɗowa ɗe,
haa ɗe timmina ɗum ko o umri fuu,
haa nder taarde duniyaaru ndu'u koo toy fuu.
13Allah ɗon huuwtinira ɗum ngam eltugo yimɓe
e ngam waŋgingo alaama mo'ere maako boo.
14An Ayuba, sey a nana ɗum!
Dara, laar kuuɗe Allah kayɗiniiɗe.
15A anndi no o umrata ɗe
e no o yayninta ma'e nder duule na?
16Malla a paamɗo no duule man leerdata?
Ɗe ɗon mbaŋgina anndal kaayeefiiwal.
17An kam, limce ma takkoto ɓanndu ma,
saa'i henndu ɗon wula dow lesdi ma.
18Bana Allah a we'itan asamaawu
haa ngu saata bana daarorgal njamndi na?
19Sey a anndina min ko min mbi'ata mo.
Sooynde anndal ɗon haɗa min wolwugo.
20Goɗɗo wi'an mo: “Accu mi wolwa na”?
Sey ɓe mbi'a mo goɗɗo wolwi na?
21Saa'i feere en ngi'ata naaŋge,
nge ɗon wiirni nder duule ɓaleeje,
nden henndu ɗon ummo laɓɓina asama.
22Ɗelko bana kaŋŋeeri ɗon iwa diga woyla,
maŋngu Allah ɗon waŋga, ɗon hulna en.
23Allah Baawɗo, en mbaawataa ɓaditaago mo,
o mawɗo, o mari semmbe e kiita ngooŋɗuka,
o nattintaa adiliijo timmuɗo.
24Ngam daliila man sey yimɓe fuu kula mo.
O laarataa yikkanɓe ɓe hikma'en.