Annabiijo iwɗo lesdi Yahuuda haɗi Yerobo'am
1Goɗɗo Allah wari bee wolde Jawmiraawo diga Yahuuda haa Baytila, saa'i Yerobo'am ɗon dari haa hirsirde ngam wulugo uurle. 2Bee wolde Jawmiraawo, gorko oo wooki dow hirsirde, o wi'i: “Hirsirde, hirsirde, ndaa nii Jawmiraawo wi'i: Ɓiɗɗo gorko danyete nder lenyol Daawuda, ɓe inndan mo Yusiya. Kaŋko o hirsan dow maaɗa liman'en nokkuuje towɗe wulanɓe uurle dow maaɗa. Ɓe ngulan i'e yimɓe dow maaɗa.” 3Nyalaade man o waɗi alaama, o wi'i: “Ɗu'um woni alaama tabitinanka wolde nde Jawmiraawo wolwi: Ndaa, hirsirde seekan, ndoondi ngonndi dow maare saŋkititto.” 4Nde laamiiɗo Yerobo'am, dariiɗo haa hirsirde nani wolde nde goɗɗo Allah go wolwi dow hirsirde haa Baytila, o forti juŋngo maako diga dow hirsirde, o wooki, o wi'i: “Naŋnge goɗɗo oo!” Ammaa juŋngo maako ngo o forti gal goɗɗo Allah go yoori, o waawaay wartirgo ngo haa maako. 5Hirsirde boo seeki, ndoondi dow maare saŋkiti, fodde alaama ka goɗɗo Allah go sappinno ɓe bee wolde Jawmiraawo. 6Laamiiɗo wi'i mo: “Tora Allah Jawmiraawo maaɗa, toranam, haa juŋngo am wartanammi.” O tori Jawmiraawo, juŋngo laamiiɗo boo wartani mo, ngo warti bana naane. 7Nden laamiiɗo wi'i goɗɗo Allah go: “Nastu suudu bee am, nyaam haa keɓa semmbe, mi hokkete caahu boo.” 8Ammaa o wi'i laamiiɗo: “Koo to a hokki yam reeta saare ma, mi nastataa bee maaɗa. Mi nyaamataa nyaamdu, mi yarataa ndiyam haa nokkuure nde'e. 9Ngam bana non umraami bee wolde Jawmiraawo: Taa nyaam nyaamdu, taa yar ndiyam, taa lora dow laawol ngol njahruɗa.” 10Nden o lorori laawol goɗŋgol, o loraaki dow laawol ngol o warduno Baytila.
Annabiijo sooya-ɗowtaare
11Woodino annabiijo ndottiijo haa Baytila. Ɓikkoy maako ngari, ngecci mo ko goɗɗo Allah waɗi fuu nder nyalaade maajum haa Baytila e ko o wi'no laamiiɗo. 12Baaba maɓɓe ƴami ɓe: “Gal laawol ngole o dilli?” Ɓiɓɓe maako ngi'i gal goɗɗo Allah garnooɗo diga Yahuuda dilliri. Nden ɓe kolli mo. 13O wi'i ɓiɓɓe maako: “Ndaɗɗaneeɗam wamnde am.” Ɓe ndaɗɗi nde, nden o wa'i. 14O taasni goɗɗo Allah go, o tawi mo, o ɗon jooɗi les lekki makki. O ƴami mo: “An woni goɗɗo Allah garɗo diga Yahuuda na?” O jaabi: “Ɗum min.” 15O wi'i mo: “Kooten haa saare am, nyaama nyaamdu.” 16Ammaa kaŋko o wi'i: “Mi waawataa loraago bee ma, mi nasta bee ma. Mi nyaamataa nyaamdu, mi yardataa ndiyam bee ma haa nokkuure nde'e. 17Ngam Jawmiraawo umri yam, o wi'i: Taa nyaam nyaamdu, taa yar ndiyam ton, taa lora dow laawol ngol ngardunooɗa.” 18Ndottiijo wi'i mo: “Min boo mi annabiijo bana maaɗa. Jawmiraawo umri malaa'ikaajo muuɗum, o wi'i yam: Nastin mo saare ma ngam haa o nyaama nyaamdu, o yara ndiyam.” Ammaa gooŋga man kam, o fewi. 19Kaŋko o lorti bee maako, o nyaami nyaamdu haa saare maako, o yari ndiyam.
20Nde ɓe ɗon nyaama tawon, wolde Jawmiraawo warani annabiijo ndottiijo. 21O ewni goɗɗo Allah, garnooɗo diga Yahuuda go, o wi'i mo: “Ndaa nii Jawmiraawo wi'i: A ɗowtanaaki wolde Jawmiraawo, a hakkilanaay umroore nde Jawmiraawo Allah maaɗa umruno ma. 22A lorti, a nyaami nyaamdu, a yari ndiyam haa nokkuure nde o wi'no ma: Taa nyaam nyaamdu, taa yar ndiyam ton. Ngam maajum a maayan, ammaa ɓe uwataa ma haa yenaande kaakiraaɓe ma.” 23Nde ɓe timmini nyaamugo e yarugo, annabiijo ndottiijo daɗɗi wamnde goɗɗo Allah go haa o wa'o, 24nden o dilli. Mbarooga fotti bee maako haa laawol, mbari mo. Ɓanndu maako ɗon waali dow laawol, wamnde e mbarooga ɗon ndari baŋnge maaru. 25Yimɓe ɗon caalo ton, ɓe ngi'i ɓanndu maako ɗon waali haa laawol e mbarooga boo ɗon dari baŋnge maaru. Ɓe njehi ɓe ngecci ɗum nder berniwol ngol annabiijo ndottiijo go woni. 26Nde annabiijo lornuɗo mo diga laawol oo nani ɗum, o wi'i: “Ɗum goɗɗo Allah go. O ɗowtanaaki umrooje Jawmiraawo. Ngam maajum Jawmiraawo hokki mo haa mbarooga, nga seeki mo, nga mbari mo, fodde wolde nde Jawmiraawo wi'no mo.” 27Nden o wi'i ɓikkoy maako: “Ndaɗɗaneeɗam wamnde am.” Ɓe ndaɗɗi nde. 28O wa'i, o yehi, o tawi ɓanndu maako ɗon waali dow laawol, wamnde e mbarooga ɗon ndari baŋnge maaru. Mbarooga nyaamaay ndu, nga seekaay wamnde boo. 29Annabiijo ndottiijo efti ndu, rimndi ndu dow wamnde, lorni ndu haa Baytila. O wari haa berniwol maako ngam o woya mo, o uwa mo. 30Annabiijo ndottiijo oo uwi mo nder yenaande maako. Nden ɓe mboyi mo, o wi'i: “Kayto, deerɗam maayi!” 31Ɓaawo o uwi mo, o wi'i ɓikkoy maako: “To mi maayi, uweeɗam nder yenaande nde mi uwi goɗɗo Allah oo. Mballine i'e am kommbi i'e maako. 32Ngam wolde nde o wi'i bee umroore Jawmiraawo dow hirsirde haa Baytila e dow cuuɗi nokkuuje towɗe nder berniiji Samariya fuu, nde waɗoto fakat.”
33Bee ɗum ko waɗi ɗo fuu, Yerobo'am tuubaay, accaay laawol mum kalluŋgol. Fahin o tokkitini hoo'ugo yimɓe nder ummaatoore fuu, o waɗa ɓe liman'en ngam nokkuuje towɗe. Koo moy yiɗi laataago limanjo fuu, o sena mo, o laato limanjo nokkuure townde. 34Kuugal kalluŋgal nga'al nastini saare Yerobo'am fuu nder hakke, haa yimɓe saare nde'e fuu nattinaama, walaa mo lutti dow lesdi.