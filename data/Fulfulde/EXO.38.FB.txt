Baɗki hirsirde e daaro
1O waɗi hirsirde nde leggal gawaral. Njuutirka maare meetir ɗiɗi bee reeta, njaajirka maare boo meetir ɗiɗi bee reeta, waato marnde tolɗi nayi potanɗi, towirka maare boo meetir gootel bee reeta. 2O waɗi luwe haa coɓɓuli maare nayi, luwe man laati kuuwaaɗum gootum bee hirsirde. O suddi nde bee njamndi mboɗeeri. 3O waɗi kuuje hirsirde fuu: Payanɗe e ɓoftirɗe e pehe biccirɗe ƴiiƴam e tufirɗe e pehe gulduɗe. O waɗi ɗe fuu bee njamndi mboɗeeri. 4O waɗani hirsirde kuuwaaɗum jamɗe boɗeeje gaafiiɗe, nannduɗum bee zubaawol, les taarnaaɗum maare, ɗum yotti reeta towirka maare. 5O waɗi kalagaaje nayi haa seɓattooji kuuwaaɗum jamɗe boɗeeje gaafiiɗe go, ngam jogaago cabbi. 6O waɗi cabbi leggal gawaral, o suddi ɗi bee njamndi mboɗeeri. 7O nastini cabbi man nder kalagaaje haa buttuli hirsirde ngam roondaago nde. O waɗi nde bee kaataakooje, walaa koo ɗume nder maare.
8O waɗi daaro njamndi mboɗeeri e jo'inirɗum maago ɗum njamndi mboɗeeri. O waɗi ngo bee njamndi e daarorɗe rewɓe huuwooɓe haa dammugal laymaaru fottirde.
Daldal jooɗorde
9O waɗi daldal jooɗorde. Haa wuttudu fombina, o waɗi wiirndallooji daldal bee gaaraaji leŋ ɗigguɗi baalaaɗi, meetir cappanɗe jowi, 10bee daŋraŋge maaru noogas e kosɗe maaje noogas ɗe njamndi mboɗeeri e ɓilduɗe daŋraŋge e gaafe maaje ɗe cardi. 11Haa wuttudu woyla boo meetir cappanɗe jowi, bee daŋraŋge maaru noogas e kosɗe maaje noogas ɗe njamndi mboɗeeri e ɓilduɗe daŋraŋge e gaafe maaje ɗe cardi. 12Haa wuttudu hiirnaaŋge boo wiirndallooji meetir noogas e jowi, bee daŋraŋge maaru sappo e kosɗe maaje sappo e ɓilduɗe daŋraŋge e gaafe maaje ɗe cardi. 13Haa wuttudu fuunaaŋge boo meetir noogas e jowi: 14Wiirndallooji meetir joweeɗiɗi bee reeta haa wakeere woore, bee daŋraŋge maare tati e kosɗe maaje tati. 15Wakeere ndeya boo, waato buttuli dammugal ɗo bee to, wiirndallooji meetir joweeɗiɗi bee reeta, bee daŋraŋge maare tati e kosɗe maaje tati. 16Wiirndallooji daldal fuu ɗi gaaraaji leŋ ɗigguɗi baalaaɗi. 17Kosɗe daŋraŋge ɗe njamndi mboɗeeri. Ɓilduɗe daŋraŋge e gaafe maaje ɗe cardi. Cudduɗum ko'e maaje boo ɗum cardi. Daŋraŋge daldal fuu kawriti bee gaafe cardi. 18O waɗi wiirndallo ngam nastirde daldal bee gaaraaji leŋ ɗigguɗi baalaaɗi e carwinaaɗi e boɗeeji seɗɗa e boɗeeji coy, ɗum tuppitaaɗum. Njuutirka maago meetir sappo, towirka maago boo meetir ɗiɗi bee reeta, kal-kal bee wiirndallooji daldal. 19O waɗi daŋraŋge maago nayi bee kosɗe maaje nayi ɗe njamndi mboɗeeri, ɓilduɗe maaje boo ɗe cardi, non boo cudduɗum ko'e maaje e gaafe maaje. 20Tiggirɗe jooɗorde senaande e daldal fuu ɗe njamndi mboɗeeri.
Lisaafi kuuje jooɗorde senaande
21Ndaa lisaafi kuuje jooɗorde senaande, nokkuure ngam seedamku alkawal. Lewi'en mbaɗi ɗum fodde umroore Muusa dow ardaaŋgal Itamar ɓii Haruna, limanjo.
22Becaleel ɓii Uuri taaniraawo Huuru mo lenyol Yahuuda, kaŋko waɗi ko Jawmiraawo umri Muusa fuu. 23Kuuwdiɗɗiraawo maako Oholiyabu ɓii Ahisamak mo lenyol Dan, o cehoowo kaa'e, o tuppitoowo e cannyoowo limce leŋ ɗigguɗe carwinaaɗe e boɗeeje seɗɗa e boɗeeje coy.
24Mooɓgal kaŋŋeeri ndi ɓe kuuwtiniri ngam kuuɗe suudu seniindu fuu, waato kaŋŋeeri dokkal, waɗi baakin kilo teemeɗɗe joweetati e cappanɗe joweeɗiɗi e joweeɗiɗi (877) fodde etirgal suudu seniindu. 25Cardi diga yimɓe jama'aare limaaɓe fuu waɗi baakin kilo ujine tati e sappo e joweetati (3.018) fodde etirgal suudu seniindu. 26Koo moy fuu hokki reeta ceede cardi fodde etirgal suudu seniindu, waato koo moy nastuɗo limgal limaaɓe fuu mo duuɓi noogas e ko ɓuri: Worɓe ujine teemeɗɗe njoweego e tato e teemeɗɗe njowo e cappanɗe njowo (603.550). 27Kilo cardi ujine tati (3.000) ɓolinaama ngam kosɗe suudu seniindu e kosɗe wiirndallo, kosɗe teemerre bee kilo ujine tati (3.000), waato kilo cappanɗe tati ngam kosŋgal gootal. 28Bee cardi baakin kilo sappo e joweetati luttundi, o waɗi ɓilduɗe haa daŋraŋge, o suddi ko'e maaje, o hawriti ɗe bee gaafe. 29Dokkal njamndi mboɗeeri waɗi baakin kilo ujine ɗiɗi e teemerre e noogas e nayi (2.124). 30Bee maari o waɗi kosɗe dammugal laymaaru fottirde e hirsirde njamndi mboɗeeri bee kuuwaaɗum jamɗe gaafiiɗe haa maare e kuuje hirsirde fuu 31e kosɗe daldal fuu e kosɗe nastirde maagal e tiggirɗe jooɗorde senaande e tiggirɗe daldal fuu.