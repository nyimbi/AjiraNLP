Nokkuuje le'i nder saŋngeere
1Jawmiraawo wi'i Muusa e Haruna: 2“Isra'iila'en caŋnginan koo moy baŋnge tuutawal yeɓre mum, les alaama saare mum. Saŋngeere taaro laymaaru fottirde, tiitotira bee maare.
3Caŋnginanɓe haa fuunaaŋge ngonan les tuutawal yeɓre Yahuuda, fodde mooɓe konu muuɗum'en bana ni'i: Nahasunu ɓii Amminadabu ɗowa lenyol Yahuuda. 4Limgal honooɓe maagol waɗi ujine cappanɗe njoweeɗiɗo e nayo e teemeɗɗe njoweego (74.600). 5Lenyol Issakar saŋngina kommbi maɓɓe. Netaneyel ɓii Cu'ar ɗowa ngol. 6Limgal honooɓe maagol waɗi ujine cappanɗe njowo e nayo e teemeɗɗe nayo (54.400). 7Nden lenyol Zabulon tokkoto. Eliyabu ɓii Helon ɗowa ngol. 8Limgal honooɓe maagol waɗi ujine cappanɗe njowo e njoweeɗiɗo e teemeɗɗe nayo (57.400). 9Limgal honooɓe winndaaɓe haa yeɓre Yahuuda fuu waɗi ujine teemerre e cappanɗe njoweetato e njoweego e teemeɗɗe nayo (186.400). Kamɓe ardoto nder jahaale.
10Haa fombina, yeɓre Ruben saŋngina les tuutawal mum, fodde mooɓe konu maare. Elicuru ɓii Sedewur ɗowa lenyol Ruben. 11Limgal honooɓe maagol waɗi ujine cappanɗe nayo e njoweego e teemeɗɗe njowo (46.500). 12Lenyol Simeyon tokkoto. Selumiyel ɓii Curisadday ɗowa ngol. 13Limgal honooɓe maagol waɗi ujine cappanɗe njowo e njoweenayo e teemeɗɗe tato (59.300). 14Nden lenyol Gada tokkoto. Eliyasaf ɓii Re'uwel ɗowa ngol. 15Limgal honooɓe maagol waɗi ujine cappanɗe nayo e njowo e teemeɗɗe njoweego e cappanɗe njowo (45.650). 16Limgal honooɓe winndaaɓe haa yeɓre Ruben fuu waɗi ujine teemerre e cappanɗe njowo e ngo'o e teemeɗɗe nayo e cappanɗe njowo (151.450). Yeɓre Ruben woni ɗiɗawre nder jahaale.
17Ɓaawoɗon Lewi'en tokkoto nder jahaale, ɓe ndoondoto laymaaru fottirde. Ɓe tokkindiran bana no ɓe tammi saŋngingo boo, koo moy nder yeɓre mum, fodde tuutawal mum.
18Haa hiirnaaŋge, yeɓre Efrayim saŋngina les tuutawal mum, fodde mooɓe konu mum: Eliisama ɓii Ammihudu ɗowa lenyol Efrayim. 19Limgal honooɓe maagol waɗi ujine cappanɗe nayo e teemeɗɗe njowo (40.500). 20Lenyol Manassa ɗon kommbi lenyol Efrayim. Gamaliyel ɓii Pedacuru ɗowa ngol. 21Limgal honooɓe maagol waɗi ujine cappanɗe tato e ɗiɗo e teemeɗɗe ɗiɗo (32.200). 22Nden lenyol Benyamin tokkoto. Abidan ɓii Gidi'oni ɗowa ngol. 23Limgal honooɓe maagol waɗi ujine cappanɗe tato e njowo e teemeɗɗe nayo (35.400). 24Limgal honooɓe winndaaɓe haa saŋngeere Efrayim fuu waɗi ujine teemerre e njoweetato e teemerre (108.100). Yeɓre Efrayim woni tataɓre nder jahaale.
25Haa woyla boo, yeɓre Dan saŋngina les tuutawal mum, fodde mooɓe konu mum. Ahi'ezer ɓii Ammisadday ɗowa lenyol Dan. 26Limgal honooɓe maagol waɗi ujine cappanɗe njoweego e ɗiɗo e teemeɗɗe njoweeɗiɗo (62.700). 27Lenyol Aser boo saŋngina kommbi lenyol Dan. Pagiyel ɓii Okran ɗowa ngol. 28Honooɓe maagol waɗi ujine cappanɗe nayo e ngo'o e teemeɗɗe njowo (41.500). 29Nden lenyol Neftali tokkoto. Ahiira ɓii Enan ɗowa ngol. 30Honooɓe maagol waɗi ujine cappanɗe njowo e tato e teemeɗɗe nayo (53.400). 31Limgal winndaaɓe haa saŋngeere Dan fuu waɗi ujine teemerre e cappanɗe njowo e njoweeɗiɗo e teemeɗɗe njoweego (157.600). Ɓe cakititto nder jahaale, koo moy fodde tuutawal yeɓre mum.”
32Kamɓe ngoni Isra'iila'en limaaɓe fodde ci'e muuɗum'en. Limgal honooɓe fuu waɗi ujine teemeɗɗe njoweego e tato e teemeɗɗe njowo e cappanɗe njowo (603.550). 33Ammaa Lewi'en limaaka caka Isra'iila'en, bana Jawmiraawo umruno Muusa.
34Isra'iila'en mbaɗi kal-kal bana Jawmiraawo umruno Muusa fuu. Ɓe caŋngini, koo moy baŋnge tuutawal mum, ɓe mbaɗi jahaaŋgal fodde asli maɓɓe e ci'e maɓɓe.