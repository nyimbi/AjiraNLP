Annabaaku Yeremiya dow saare laamiiɗo Yahuuda
1Jawmiraawo wi'i yam: “Yah haa saare laamiiɗo Yahuuda, anndin wolde nde'e: 2Nane wolde Jawmiraawo, an laamiiɗo Yahuuda, jooɗiiɗo dow leeso laamu Daawuda e saraaki'en ma e yimɓe ma wonɓe haa laamorde fuu. 3Ndaa nii o wi'i: Mbaɗe kiita ngooŋɗuka e adilaaku. Kisne jaɓtaaɗo nder juŋngo toonyoowo. Taa ɓille hoɗɓe e atiime'en e rewɓe yurumɓe, taa toonye ɓe! Acce mbarugo yimɓe ɓe ngalaa aybe haa nokkuure nde'e! 4To on mbaɗi ko umrumi on, nden kam laamiiɓe mon mba'oto pucci e mootaaji pucci, tokkoto laamaago dow leeso laamu Daawuda. Kamɓe e saraaki'en maɓɓe e yimɓe maɓɓe nastan dammuɗe laamorde nde'e. 5Ammaa to on ɗowtanaaki bolle ɗe'e, nden kam laamorde nde'e laatoto winnde. Min Jawmiraawo mi hunori ɗum bee hoore am.”
6Ndaa nii Jawmiraawo wi'i: “Laamorde laamiiɗo Yahuuda wooɗi haa gite am bana lesdi Gile'at e yeereere hooseere Libanon. Ammaa mi wartiran nde winnde e nokkuure ferwunde. 7Mi nelan worɓe ngam wilugo nde. Koo moy maɓɓe wara bee fe'irde mum, fe'a leɗɗe cemmbiɗɗe ma ɓurɗe wooɗugo, wubo ɗe nder yiite. 8Ɓaawoɗon yimɓe ummaatooje ɗuuɗɗe caaloto baŋnge berniwol ngo'ol, ɓe ƴamƴamtiran: Ngam ɗume Jawmiraawo waɗi berniwol maŋngol ngo'ol bana nii? 9Nden ɓe njaaboto: Ngam jooɗiiɓe ton piisti alkawal bee Jawmiraawo Allah muuɗum'en, ɓe cujidani ɗowanteeɓe woɗɓe, ɓe ndewi ɓe.”
Annabaaku Yeremiya dow Sallum
10Onon yimɓe Yahuuda, taa mboye ngam laamiiɗo Yusiya maayɗo, taa cune daliila maako. Ammaa mboye ngam ɓiyiiko Sallum mo dilli, wartataa yi'ugo lesdi haa o danya. 11Ndaa nii Jawmiraawo wi'i dow Sallum ɓii Yusiya mo laami haa pellel baaba muuɗum Yusiya, laamiiɗo Yahuuda mo wurti nokkuure nde'e: “O dilli, o wartataa. 12O maayan haa lesdi ndi ɓe ndahi mo, o meetataa yi'ugo lesdi ndi'i.”
Annabaaku Yeremiya dow Yooyakim
13“Bone laatanto nyiɓanɗo saare mum bee sooynde adilaaku e cuuɗi mum dowji bee aybe, kuuwnanɗo heeddiɗɗiraaɓe mum, bilaa hokkugo ɓe ngeenaari. 14Bone laatanto bi'ɗo: Mi nyiɓan saare mawnde, cuuɗi dow cuuɗi, mi yaajina cuuɗi am.” O ɗon waɗa burɗe haa cuuɗi maako, o ɗon sudda mahi maaji bee leɗɗe booɗɗe, o ɗon woojina ɗi. 15Kadi a laamiiɗo ngam a ɗuɗɗina cuuɗi bee leɗɗe booɗɗe na? Baaba ma nyaami, yari. Ammaa o waɗi kiita ngooŋɗuka e adilaaku, ngam maajum o heɓi hayru. 16O jiŋngi laafuɗo e talakaajo, koo ɗume fuu yehi booɗɗum. Kanjum woni anndugo yam, non Jawmiraawo wi'i. 17Ammaa sey riba maaɗa kalluka tan a suklanto. A ɗon mbara yimɓe ɓe ngalaa aybe, a ɗon ɓilla yimɓe, a ɗon toonyo ɓe. 18Ngam maajum, ndaa nii Jawmiraawo wi'i dow Yooyakim ɓii Yusiya, laamiiɗo Yahuuda: “Walaa mo woyata maayde maako, wi'a: Kayto, deerɗam gorko! Kayto, deerɗam debbo! Walaa mo woyata mo: Kayto, jawmam! Kayto, barkaama! 19O heɓan uwol bana ngol wamnde. Ɓe ndasan ɓanndu maako yaasi dammuɗe Urusaliima, ɓe ngudina mo ton!”
Ko heɓata Urusaliima
20Jawmiraawo wi'i: “An Urusaliima, wa'a dow hooseere Libanon, wooku. Ummin gookaali haa lesdi Baasan. Waɗ hoolo dow hooseere Abariima, ngam waaye'en ma fuu kalki. 21Mi wolwani ma saa'i a jooɗi jam, ammaa a sali nanugo. Bana non kuuwruɗa diga a derkeejo tawon, a yiɗaa ɗowtanaago yam. 22Henndu ruuynan ardiiɓe ma, ɓe ndahan boo waaye'en ma. Nden a heewan semteende e toskaare ngam daliila halleende ma fuu. 23A ɗon hoolɗina caka leɗɗe booɗɗe iwɗe Libanon. Ammaa a uuman, saa'i luuwe naŋngete bana ɗe ɓesnanɗo.”
Kiita Allah dow Koniya
24Jawmiraawo wi'i dow Koniya ɓii Yooyakim, laamiiɗo Yahuuda: “Fakat bana mi geeto, koo to a laatake halagaare haa juŋngo am nyaamo, mi ittete, 25mi hokkete haa juuɗe yiɗɓe mbarugo ma, haa yimɓe hulnanɓe ma. Mi hokkete haa juuɗe Nabukodonosor, laamiiɗo Baabila e haa Kaldiya'en. 26Mi sakkinte bee daada ma haa lesdi ndi on ndanyaaka nder muuɗum, ton maayoton. 27On meetataa wartugo lesdi ndi ngenwoton wartugo nder muuɗum.”
28Yeremiya wi'i: “Kadi Koniya laati bana mbulku pusŋgu ngu goɗɗo yiɗaa, ngu nafataa na? Ngam ɗume kaŋko e danygol maako hoocete, wudinte haa lesdi ndi ɓe anndaa? 29Lesdi! Lesdi! Lesdi! Nan wolde Jawmiraawo! 30Ndaa ko Jawmiraawo wi'i: Mbinnde innde gorko oo bana mo walaa ɓikkoy, mo walaa hayru balɗe mum fuu. Walaa koo gooto mo danygol maako heɓata jooɗaago dow leeso laamu Daawuda ngam laamanaago lesdi Yahuuda.”