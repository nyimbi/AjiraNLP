Ardiiɗo jama'aare nuɗɗinɓe
1Ndaa wolde hoolniinde: To goɗɗo yiɗi laataago ardiiɗo jama'aare nuɗɗinɓe, o yelake kuugal booɗŋgal. 2Ngam maajum, sey ardiiɗo wona goɗɗo mo walaa feloore, marɗo debbo gooto, naŋgtiiɗo, kakkilɗo, ne'iiɗo, beernoowo hoɗɓe, baawɗo ekkitingo. 3Taa o laato guykoowo malla toonyoowo, ammaa o laato ɗelma-gikkuujo, naa o jokkiroowo malla cuunaaɗo ceede. 4Sey o ɗowa saare maako booɗɗum, o elta ɓikkoy maako haa koy ɗowtano mo, ɗum laato nder neɗɗaaku timmuŋgu. 5Ngam to goɗɗo anndaa ɗowugo saare mum, noy o waawrata aynugo jama'aare nuɗɗinɓe Allah? 6Taa o wona keso nder nuɗɗinki. Ngam taa o mawnito, o do'o nder kiita bana Iblisa. 7Sey o mara innde woonde koo haa yimɓe ɓe nuɗɗinaay boo, ngam taa ɓe nyo'a mo, nden o do'o nder tuuforgol Iblisa.
Wallooɓe jama'aare nuɗɗinɓe
8Wallooɓe jama'aare nuɗɗinɓe, kamɓe boo, ɓe mara neɗɗaaku, taa ɓe laato naafiki'en malla wuykooɓe malla suunaaɓe riba. 9Sey ɓe kakkilana gooŋga nuɗɗinki ka Allah waŋgini ɗum, ɓe njogo ka bee numo ɓernde laaɓŋgo. 10Kamɓe boo, sey jama'aare aarta, linya ɓe. To ɓe ngalaa feloore, nden kam ɓe nasta kuugal. 11Rewɓe laatiiɓe wallooɓe jama'aare nuɗɗinɓe boo sey mara neɗɗaaku, taa ɓe laato nyo'ooɓe, ammaa ɓe naŋgtiiɓe, hoolaaɓe nder koo ɗume fuu. 12Balloowo jama'aare laato marɗo debbo gooto, sey o ɗowa saare maako e ɓikkoy maako booɗɗum. 13Ngam mo huuwi kuugal mum booɗɗum, heɓanan hoore mum darnde woonde, non boo dartaare ɗuuɗnde haa nuɗɗinki nder Almasiihu Yeesu.
Baŋginki sirri nuɗɗinki meeɗen
14Mi winndani ma ɗu'um bee tammunde wargo haa maaɗa yeeso seɗɗa. 15Ammaa to mi warlawaay, bataakewol ngo'ol anndinte no kuuwrata nder saare Allah, waato nder jama'aare yimɓe Allah geeto. Kayre woni daŋraŋgal gooŋga e caɓɓawal maaka. 16Fakat, baŋginki sirri nuɗɗinki meeɗen mawni:
O waŋgi bee ɓanndu neɗɗo,
Ruuhu gooŋɗini mo.
Malaa'ika'en ngi'i mo.
Ummaatooje ngaazinaama kubar maako.
Yimɓe duniyaaru nuɗɗini mo,
o eeŋginaama nder tedduŋgal haa asama.