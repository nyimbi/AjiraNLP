1Moy nuɗɗini ko nanɗen? Haa moy Jawmiraawo waŋginani juŋngo mum? 2O mawni yeeso maako bana fuɗŋgo iwŋgo diga ɗaɗol nder lesdi njoorndi. O walaa ŋarol koo ɗelko sakko ngi'en mo, haa jaati maako boo, walaa ko fottani en. 3Yimɓe njawi mo, ngudini mo. O woowri bee naaworlaaji e bone, koo moy wiirni yeeso mum ngam taa yi'a mo. En njawi mo, en paalaay mo.
4“Asee boo naaworlaaji meeɗen o roondi, bone meeɗen o hooci. Bee non fuu en ndaari mo bana Allah hiiti mo, fiyi mo, leestini mo. 5Ammaa o yuwaama daliila zunuubaaji meeɗen, o torraama ngam aybeeji meeɗen. Kiita ka o jaɓi, waddani en salaaman, daliila kuuduuje maako en kurgake. 6Enen fuu en majjino bana baali, koo moy tokkuno laawol muuɗum. Ammaa Jawmiraawo yowi aybe meeɗen fuu dow maako. 7Ɓe toonyi mo, ammaa o munyani ɗum, o maɓɓitaay hunnduko maako bana jawgel ngel ɓe njahrata hirseego, bana mbaalu muukaaŋgu yeeso meksooɓe gaasa muuɗum, non o maɓɓitaay hunnduko maako. 8Ɓe naŋngi mo bee semmbe, ɓe ndo'i mo kiita. Caka yimɓe yidere maako, walaa mo numi dow ko heɓi mo. O ittaama diga lesdi yeeɗɓe daliila zunuubaaji ummaatoore am. 9Ɓe mbaɗi yenaande maako caka halluɓe, ɓe mbaɗi hawriire maako caka riskuɓe koo to o waɗaay toonyaare, hunnduko maako wolwaay fewre.”
10Jawmiraawo muuyi torrugo mo e yarnugo mo bone. Ɓaawo o lii'i hoore maako ngam ittugo hakkeeji, o yi'an danygol maako, balɗe maako njuutan, muuyo Jawmiraawo hiɓɓoto bee maako. 11Daliila torraaji ɗi o yari, o heɓan seyo fahin, o anndan o torraaki meere. Kaŋko woni suka am adiliijo. O roondi aybeeji ɗuuɗɓe, bana nii o adilinan ɓe. 12Ngam maajum ndokkan mo mi geɗal maako caka mawɓe, o senndan keɓal bee semmbiɗɓe, ngam o jaɓi maayugo, o limdaama bee waɗɓe zunuuba. Ammaa o roondi hakkeeji ɗuuɗɓe, o do'ani waɗɓe zunuuba.