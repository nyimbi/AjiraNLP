1Jooɗotooɗo feere mum tokkoto suuno mum tan,
to goɗɗo yiɗi wallugo mo, o ɓernan.
2Paataaɗo yiɗaa faamugo,
sey waŋgingo ko woni haa ɓernde mum tan.
3Halleende yahdan bee yawnaare,
mbustu wardan bee kuugal cemtiniiŋgal.
4Bolle iwanɗe haa hunnduko neɗɗo nanndi bee ndiyam lugguɗam,
bee maayel ilooyel iwŋgel haa seeɓoore hikma.
5Ɓurnugo kalluɗo haa kiita
e lelnugo haala gooŋgaajo, fottaay.
6To paataaɗo fuɗɗi waabaago,
o ɗaɓɓan ɓocci.
7Hunnduko paataaɗo nastinan mo nder halkere,
bolle maako ɗe tuuforgol yoŋki maako.
8Bolle tufleejo nanndi bee nyaamdu welndu,
ɗe nastan nder teteki.
9Mbaateendamjo woni deerɗu bonnoowo.
10Innde Jawmiraawo woni suudu aynirdu semmbiɗndu,
adiliijo doggan haa ton, hisan.
11Diskuɗo tammi jawdi mum hisnan ɗum,
bana mahi towɗi aynirta berniwol.
12Ɓernde neɗɗo mawnititto hiddeko o do'o,
ammaa yaŋkinaare aartan tedduŋgal.
13Jaabotooɗo diga siwaa nanugo, o paataaɗo,
mbustu laatanto mo.
14Ruuhu neɗɗo jaaloto nyawu.
Ammaa moy dartinta ruuhu tampuŋgu?
15Ɓernde hakkilnde heɓan anndal,
nofru hikmaajo ɗon ɗaɓɓita anndal.
16Dokkal neɗɗo yaajinanan mo laawol,
yottinan mo yeeso mawɓe.
17To arano wolwi haa kiita, ɓe mbi'an: “Gooŋga!”
Ammaa ɗiɗaɓo, konneejo maako, fewnan mo.
18Kur'u timminan jokkirgol,
ngu ta'an haala hakkunde semmbiɗɓe.
19Ɓernde deerɗiraawo zammbaaɗo ɓuri berniwol cemmbiɗŋgol maɓɓaago,
jokkirli nanndi bee jamɗe palduɗe dammugal.
20Goɗɗo haarnan reedu mum bee nafuuda bolle mum,
o haaran bee bote hunnduko maako.
21Maayde e ngeendam ngoni haa ɗemŋgal,
kuuwtinirɗo ngal bee hakkiilo nyaaman nafuuda maagal.
22Keɓɗo debbo heɓi hayru,
o heɓi boo yerduye Jawmiraawo.
23Talakaajo wolwan bee toraago,
ammaa diskuɗo jaaboto bee caatal.
24Woodi sooba'en yahranɓe goɗɗo nder halkere,
ammaa soobaajo gooŋgaajo ɗakkoto ko ɓuri deerɗiraawo.