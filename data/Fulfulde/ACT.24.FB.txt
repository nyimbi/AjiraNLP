Yahuudu'en ngulli Pol
1Ɓaawo balɗe jowi, Ananiyas, mawɗo liman'en, yotti Kaysariya. O wardi bee ndotti'en woɗɓe e Tertullus, annduɗo dooka kiita Roma'en. Ɓe ngulli Pol yeeso ngomnaajo. 2-3Nde ɓe ewni mo, Tertullus fuɗɗi haadango mo, wi'i:
“Yaa Felikus tedduɗo, ngam barka ma min njooɗi jam, lesdi amin fuu wooti ngam hikma maaɗa. Koo ndeye e koo toy fuu, min ɗon ngerdo ɗum, min ɗon ngette masin. 4Bolle am ɗuuɗataa! Barka enɗam ma, mi tori ma, nanan min haala amin seɗɗa. 5Min tawi gorko oo, o kalluɗo masin, o ɗon ummina tuurtol caka Yahuudu'en nder duniyaaru fuu, kaŋko woni ardiiɗo biɗu'aaku Nasaratu'en. 6Nden o yiɗi soɓnugo haykaliiru boo, ammaa min naŋngi mo. [Min ngiɗno hiitaago mo fodde kiita tawreeta amin, 7ammaa Lisiyas, hooreejo sooje'en wari, jaɓti mo haa juuɗe amin bee semmbe. 8Nden o umri wulliiɓe mo ɓe ngara yeeso maaɗa.] To a ƴamti mo, a dili mo, a anndan ko min ngullori mo ɗum gooŋga.” 9Yahuudu'en fuu mbi'i: “Ko Tertullus wolwi, ɗum gooŋga.”
Pol waŋgini hujja mum yeeso Felikus
10Ngomnaajo sappi Pol, o wolwa. Nden Pol wi'i: “Mi anndi, duuɓi ɗuuɗɗi an woni kiitoowo lesdi ndi'i, ngam maajum mi seyi waɗugo hujja am yeeso maaɗa. 11Ɓuraay balɗe sappo e ɗiɗi ko njahmi Urusaliima ngam mi sujidana Allah. To a linyi ɗum, a tawan ɗum non. 12Walaa mo meeɗi tawugo yam mi ɗon waɗa ngaaba bee goɗɗo nder haykaliiru malla mi ɗon ummina haala koo nder cuuɗi dewal maɓɓe malla nder berniwol. 13Ɓe mbaawataa gooŋɗingo wullaandu ndu'u caka maɓɓe. 14Ammaa ndaa ko mi waŋginante: Mi ɗon jaggano Allah kaakiraaɓe amin bee tokkaago laawol ngol ɓe ndaari bana biɗu'aaku. Ammaa min boo mi ɗon nuɗɗini ko winnda nder tawreeta Muusa e defte annabi'en fuu. 15Min ɗon bee tammunde no Allah ummitinan adili'en e halluɓe fuu diga maayde bana kamɓe boo ɓe ɗon tammoro ɗum. 16Ngam maajum mi ɗon haɓda jooɗaago ɓernde laaɓnde bilaa feloore yeeso Allah e yeeso yimɓe boo.
17Ɓaawo yiilaago yaasi Urusaliima duuɓi seɗɗa, mi lori ton ngam mi yahrana ummaatoore am sadaka e mi waɗana Allah dokke. 18Wakkati man ɓe tawi yam haa haykaliiru. Ɓe tawi yam ɓaawo mi timmini al'aada cenki, woodaa mooɓre haa am, woodaa hoolo. 19Woodino Yahuudu'en iwɓe haa lesdi Asiya. Ɓe potino wargo yeeso ma ngam wullaago yam, to woodi ko ɓe mbi'ata dow am. 20Malla sey yimɓe ɓe'e ngecce halleende ndeye mi waɗi yaake ɓe ndarni yam yeeso dawrooɓe, 21sonaa haala ngoota mi wolwi bee sawtu yaake mi dari yeeso maɓɓe, mi wi'i: On kiiti yam hannde ngam mi nuɗɗini ummitineeki maayɓe.”
22Nde Felikus anndi haala Laawol Jawmiraawo, o yerɓi haala man yeeso, o wi'i ɓe: “Mi ta'an kiita mon, to Lisiyas, ardiiɗo dow sooje'en ujineere wari.” 23O umri ardiiɗo dow sooje'en teemerre, o ayna mo booɗɗum, ammaa o acca mo o feeco seɗɗa, o acca soobiraaɓe maako mballa mo.
Pol wolwani Felikus bee Durusilla
24Ɓaawo balɗe seɗɗa, Felikus wardi bee debbo mum Durusilla, Yahuuduujo. O ewni Pol, o nani ko o wolwi dow nuɗɗinki nder Yeesu Almasiihu. 25Ammaa nde Pol wolwi dow adilaaku e naŋgtaare e kiita ngaranka, Felikus hultori, wi'i: “He'i jonta kam, dillu! To mi heɓi wakkati, mi ewnete fahin.” 26O tammi Pol hokkan mo ceede, ngam maajum o tokki ewnaago mo tum, haa ɓe ngewta.
27Ɓaawo duuɓi ɗiɗi, Porkiyus Festus laami haa pellel Felikus. Ammaa Felikus yoofaay Pol ngam o yiɗi seynugo Yahuudu'en.