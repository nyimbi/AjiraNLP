1Elihu tokki wolwugo, wi'i:
Elihu
2Kayya, Ayuba! Haala ma fotti na?
A ɗon tammo a adiliijo yeeso Allah na?
3Ngam a ƴami: “Ɗume ɗum nafi yam
to mi laaɓɗono e hakke?”
4Mi tammi jaabaago ma,
an e sooba'en ma wonduɓe bee ma.
5Ɓaŋgtu gite ma heedi asama,
laar duule ɓaŋgiiɗe dow hoore ma!
6Ɗume mbaɗata Allah bee hakke ma?
Ɗuuɗki aybe ma waɗan mo asar na?
7Ɗume ndokkata Allah bee laaɓki ma?
Malla ɗume o jaɓi haa juŋngo ma?
8Yimɓe bana maaɗa tan hakke ma naawnata,
mbooɗeeŋga ma nafan sey ɓii-Aadama.
9Ngam ɗuuɗeeŋga ɓillaaje ɓe mboyata,
baawɗe mawɓe, ngam maajum ɓe ngookata.
10Ammaa walaa ƴamanɗo toy tagɗo mo,
mo hokkata mo gime koo jemma boo.
11Kaŋko hokkata anndal e faamu fuu,
haa en ɓuri dabbaaji e colli fuu.
12To ɓe ngooki boo, Allah jaabataako,
ngam mawnitaare halluɓe.
13Tornde meere! Allah Baawɗo saloto nanugo nde,
o hakkilantaako ɓe.
14Koo nde mbi'ɗa a waawataa yi'ugo mo,
haala fuu ɗon haa maako. Sey ndeena mo!
15Ngam ɓernuki maako fiyaay tawon,
a ɗon tammi o laarataa kalluɗum.
16Ngam daliila man maɓɓititɗa hunnduko,
a ɗon ɗuɗɗina bolle meereeje.