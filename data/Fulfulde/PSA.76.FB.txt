Allah marɗo jaalorgal, o kulniiɗo
1Ngam kaliifaajo gime bee moolooji. Yimre Asaf.
2Yimɓe Yahuuda fuu anndi Allah,
o mari innde mawnde nder Isra'iila.
3Suudu maako ɗon nder Saliima,
o ɗon jooɗi dow hooseere Siyona.
4Haa ton o yewi kuri konne'en,
non boo bawarɗe e kaafaaje
e balmi maɓɓe.
5Annoora ma ɗon yayna, yaa Allah, a mawɗo, a kaayeefiijo,
saa'i njippiɗa kooseeje,
ɓaawo a fiyi konne'en ma.
6A jaɓti keɓal honooɓe maɓɓe semmbiɗɓe,
jonta ɓe ɗon ɗaani ɗoyŋgol duumiiŋgol,
juuɗe yoora-ɓerɗe'en fuu tampi.
7An a furkiti ɓe, yaa Allah Yaakubu,
pucci mbaati, wa'iiɓe ɗi fuu ndo'i, maayi.
8Fakat a kulniiɗo!
Moy waawata daraago yeeso ma to a tikki?
9Diga asama a yeeyni kiitaaji ma,
duniyaaru hultori, sirwi,
10nde umminɗa kiita,
ngam mballa yaŋkiniiɓe fuu haa duniyaaru.
11Koo tikkere yimɓe boo laatoto daliila maŋgtoore ma,
hisɓe konu mbaɗante juulde.
12Togane Allah Jawmiraawo mon togayeeje e kebbitine ɗe boo,
onon ummaatooje taariiɗe mo fuu,
ngaddane Allah kulniiɗo dokke mon.
13Allah leestinan mawɓe, o hulnan laamiiɓe duniyaaru.