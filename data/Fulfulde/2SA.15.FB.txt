Absalom tuurtani Daawuda
1Ɓaawo man Absalom heɓani hoore mum moota pucci e yimɓe cappanɗe njowo doggooɓe yeeso maako bee kosɗe. 2Nde weeti fuu o ummo fajiri cub, o daro dow laawol kommbi dammugal yahugo saare laamiiɗo. Koo moy wari haa laamiiɗo ngam haala kiita, Absalom ƴama mo: “Toy iwɗaa?” To o nani garɗo oo iwi haa lenyol gootol nder Isra'iila, 3nden kam o wi'a mo: “Haala ma laaɓi, a gooŋɗuɗo. Ammaa walaa mo nanante nder yimɓe laamiiɗo.” 4Nden Absalom ɓesda wi'ugo: “Kay! To mi laatake kiitoowo nder lesdi ndi'i, mi gooŋɗinan koo moy garɗo haa am ngam daliila jokkirgol malla wullaandu.” 5To goɗɗo ɓaditake mo ngam tuggugo koppi yeeso maako, o forta juŋngo maako, harlo mo, hebbo mo. 6Bana nii o waarani Isra'iila'en warɓe haa laamiiɗo ngam waɗaneego kiita fuu. Fewjere nde'e waylitani mo ɓerɗe yimɓe.
7Ɓaawo duuɓi cappanɗe nayi Absalom wi'i laamiiɗo: “Accu mi yaha Heburuun, barkaama, mi hebbina togayeere nde toganiimi Jawmiraawo. 8Ngam saa'i mi ɗonno jooɗi haa Gesur nder lesdi Siriya, mbi'mi: To Jawmiraawo wartiri yam haa Urusaliima, nden kam mi jagganto mo.” 9Laamiiɗo wi'i mo: “Yah jam!” Nden Absalom yehi haa Heburuun. 10Ammaa o neli nelaaɓe haa le'i Isra'iila fuu, ɓe mbi'a koo toy: “To on nani hoolo luwal, mbi'e: Jonta Absalom laati laamiiɗo haa Heburuun.”
11Worɓe Urusaliima ewnaaɓe teemeɗɗe ɗiɗo njahdi bee Absalom. Ammaa ɓe anndaano anniya maako sam. 12Nden Absalom neli haa Gilo ngam ewnoyaago Ahitofel, sawariijo Daawuda. Saa'i maajum o fuɗɗino lii'anaago Jawmiraawo kirsaaɗi. Tuurtol dow laamiiɗo ɓurti saatugo, ngam tokkiiɓe Absalom ɗonno ɓesdo boo.
Daawuda doggi Urusaliima
13Goɗɗo wari haa Daawuda, wi'i mo: “Ɓerɗe Isra'iila'en ngaylitanake Absalom.” 14Daawuda wi'i saraaki'en wonduɓe bee muuɗum haa Urusaliima fuu: “Umme, en ndoggu! To en ndoggaay law, en ndaɗataa Absalom. Njaawɗe, ngam taa o jokko en, taa o sarra en, taa o mbara yimɓe ɗuuɗɓe haa Urusaliima.” 15Saraaki'en maako mbi'i mo: “Min taaskani waɗugo ko mbi'ɗa fuu, barkaama.” 16Laamiiɗo wurti berniwol, yimɓe saare muuɗum fuu ndillidi bee maako. Ammaa o acci sulaaɓe sappo ngam haa ɓe ayna saare maako.
17Nde laamiiɗo e yimɓe mum ngurti berniwol, ɓe ndari haa suudu ragareeru. 18Yimɓe Daawuda fuu ɗon caalo yeeso maako, non boo Kereti'en e Peleti'en e worɓe teemeɗɗe njoweego (600), tokkinooɓe mo diga Gaat. 19Laamiiɗo wi'i Ittay, Gaatiijo: “Ngam ɗume a yahdata bee amin? Ndikka a hawtana laamiiɗo keso. Naa a koɗo haa ɗo ngam a gurtinaaɗo lesdi ma na? 20Neeɓaay a wari haa amin, jonta boo a dogga bee amin fahin? Min maa mi anndaa haa njahanmi! Lorta nder berniwol, an bee deerɗiraaɓe maaɗa. Jawmiraawo waɗane mbooɗeeŋga e gooŋgaaku.” 21Ammaa Ittay wi'i laamiiɗo: “Fakat bana Jawmiraawo o geeto, an boo a geeto barkaama, haa ngonɗa ton ngonanmi, koo to en ngeeɗan malla en maayan boo.” 22Daawuda wi'i mo: “Booɗɗum, yahdu bee am.” Ittay e worɓe mum e ɓikkoy mum fuu caali yeeso laamiiɗo. 23Yimɓe Urusaliima mboyi bee hoolo maŋngo, saa'i jama'aare Daawuda ɗon dilla. Laamiiɗo eeri maayel Kederon, kaŋko e yimɓe maako ngam haa ɓe tokko laawol ladde.
24Cadok, limanjo boo warino, kaŋko e Lewi'en roondiiɓe sundukru alkawal Allah. Ɓe njippini ndu, Abiyatar lii'ani Jawmiraawo kirsaaɗi haa wurtiiɓe berniwol fuu caali. 25Laamiiɗo wi'i Cadok: “Lornu sundukru Allah nder berniwol. To Jawmiraawo yerdake yam, o wartirtam haa mi yi'a ndu nder jooɗorde maaru. 26Ammaa to o yerdaaki yam, nden kam o waɗammi ko fottani mo.” 27Laamiiɗo ɓesdi wi'ugo Cadok: “A faami na? Lorta nder berniwol bee jam, an e ɓiya Ahimaas, non boo Abiyatar e ɓiyum Yonatan. 28Ndaa, mi reenan haa eerorde ladde haa to on neldi yam kubar.” 29Cadok e Abiyatar lorni sundukru Allah haa Urusaliima, ɓe njooɗi ton.
30Ammaa Daawuda wa'i dow Hooseere Jaytunje. O ɗon yaha bilaa paɗe, o suddi hoore maako, o ɗon woya. Yimɓe wonduɓe bee maako boo cuddi ko'e muuɗum'en, ɗon mboya.
31Goɗɗo wi'i Daawuda: “Ahitofel hawtani Absalom e waɗooɓe tuurtol.” Daawuda tori, wi'i: “Yaa Jawmiraawo, laatin sawari Ahitofel faataare meere!” 32Nde Daawuda yotti dow hooseere haa yimɓe cujidanta Allah, soobaajo maako Husay Arkiijo fotti bee maako. O seekino limce maako, mbulwuldi ɗon dow hoore maako boo. 33Daawuda wi'i mo: “To a yahdi bee am, a teddantam. 34Ammaa to a jooɗake nder berniwol, nden kam a waawan wonnugo sawari Ahitofel. Yah haa Absalom, wi'i: Barkaama, mi maccuɗo ma. Ɓooyma, mi huuwani baaba ma, ammaa jonta mi yiɗi huuwango ma”, bana nii mballirta yam. 35Cadok e Abiyatar, liman'en kamɓe boo ɓe ɗon nder berniwol. Koo ɗume nanɗa nder laamorde fuu, yeccu ɓe ɗum. 36Ɓiɓɓe maɓɓe Ahimaas e Yonatan ɗon ngondi bee maɓɓe, kamɓe ɓe ngaddanammi kubaruwol ko nanɗon fuu.
37Ngam maajum Husay, soobaajo Daawuda lori nder berniwol. Saa'i man Absalom nasti Urusaliima.