Jawmiraawo feere muuɗum woni Kisnoowo
1Ammaa jonta, an Isra'iila, danygol Yaakubu, ndaa nii Jawmiraawo tagɗo ma wi'i: “Taa hul, mi rimɗini ma, mi ewni ma bee innde ma, an min jeyi. 2To a ɗon ta'a caka ndiyam lugguɗam, min mi wondan bee maaɗa, to a ɗon taƴta maaje, ɗe moɗataa ma. To a nasti yiite, a wulataa, ɗemŋgal yiite naawnataa ma. 3Ngam min woni Jawmiraawo Allah maaɗa, min Ceniiɗo Isra'iila, mi kisnoowo ma. Mi hokkan Misra ngam soottugo ma, Etiyopiya e Seba mbattudi ma. 4A ɗon bee saman haa gite am, a tedduɗo, mi yiɗi ma boo. Ngam maajum ndokkanmi ummaatooje goɗɗe mbattudi ma ngam hisnugo yoŋki ma. 5Taa hul, ngam min mi ɗon wondi bee ma. Diga fuunaaŋge kooranmi danygol ma, diga hiirnaaŋge boo mooɓtanmi yimɓe ma. 6Mi wi'an woyla: Yooftu ɓe! Mi wi'an fombina boo: Taa jogita ɓe! Acce ɓiɓɓe am worɓe e rewɓe ngara diga daayiiɗum, diga keerol duniyaaru. 7Ɓe ewnaaɓe bee innde am, mi tagi ɓe ngam mawninki tedduŋgal am.”
Isra'iila'en ɓe seedooɓe Jawmiraawo
8Ngurtine ummaatoore nde'e: Nde woodi gite, ammaa nde yi'ataa. Nde woodi noppi boo, ammaa nde nanataa! 9Ummaatooje fuu mooɓotira, jama'aaje fuu kawta. Moy caka ɗowanteeɓe maɓɓe anndinta en kuuje garanɗe? Moy caka maɓɓe anndinta kuuje ɓooymaaje? Sey ɓe ndarna seedooɓe maɓɓe ngam ɓe ngooŋɗina ko'e maɓɓe, haa en nana, en mbi'a: Gooŋga.
10Jawmiraawo wi'i: “Onon yimɓe Isra'iila on seedanooɓe yam, onon on sukaaɓe am ɓe cuɓmi ɗum, haa on anndammi, on nuɗɗinammi, on paama ɗum min. Walaa ɗowanteeɗo aarti yam, non boo walaa mo laatoto ɓaawo am. 11Min woni Jawmiraawo, walaa kisnoowo sonaa min. 12Mi anndini, mi hisni, mi wooyni. Walaa ɗowanteeɗo jananno meeɗi waɗugo ɗum caka mooɗon.” Jawmiraawo wi'i: “Onon on seedanooɓe yam, min boo mi Allah. 13Koo yeeso ɗo, ɗum min. Walaa kisnanɗo e juŋngo am. Ko mi waɗi, moy sannjata ɗum?”
Allah hisni yimɓe muuɗum diga Baabila
14Jawmiraawo coottoowo on, Ceniiɗo Isra'iila wi'i: “Ngam daliila mooɗon nelanmi goɗɗo haa Baabila, mi do'an jamɗe kaɓɓirgal, mi wartiran seyo Kaldiya'en bojji. 15Min woni Jawmiraawo, Ceniiɗo mooɗon, tagɗo Isra'iila, Laamiiɗo mooɗon.”
16Jawmiraawo seeki laawol dow mbeela, dow ndiyamji cemmbiɗɗi, 17yahri jama'aare konu semmbiɗnde bee mootaaji e pucci haa konu. Yimɓe maare ndo'ake, ɓe ummitittaako, ɓe mbaati, ɓe nyifi bana pittirlayel.
18Taa ciftore haala ɓooyma, taa kakkilane ko laati naane. 19Ndaa, mi ɗon waɗa kesum, jonta ɗum ɗon fuɗɗa. On anndataa ɗum na? Mi seekan laawol nder ladde, mi waɗanan on maaje haa harde. 20Dabbaaji ladde teddintam, cuuli e dabbi fuu. Ngam mi ilnan maaje dow harde haa mi yarna ummaatoore am suɓaande. 21Ummaatoore nde mbaɗmi ɗum ngam hoore am anndinan maŋgtoore am.
Sooynde yettoore Isra'iila
22Jawmiraawo wi'i: “On ewnaaki innde am nder do'a, danygol Yaakubu! On cafti yam, onon Isra'iila'en! 23On ngaddanaay yam baali mon guleteeɗi. On teddinaay yam bee kirseteeɗi mon. Mi doolaay on waddango yam dokke nyaamdu, mi somnaay on bee uurle. 24On majjinaay ceede ngam soodanango yam ƴommbe belɗe. On kaarnaay yam bee ɓellere kirseteeɗi mon. Ammaa on macciɗini yam bee hakkeeji mon, on comni yam bee aybeeji mon. 25Min mi ittan zunuubaaji mon ngam daliila innde am, mi siftortaa hakkeeji mon. 26Siftinoram ko a feliri yam, mbaɗen kiita, mbolwe haa ngooŋɗinon ko'e mooɗon. 27Kaaka mon aartuɗo waɗi hakke, ardiiɓe mon boo tuurtani yam. 28Ngam maajum coɓnumi ardiiɓe suudu seniindu, mi do'i danygol Yaakubu kiita nattere, mi acci jananɓe kuɗa yimɓe Isra'iila.”