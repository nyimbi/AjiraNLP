Sundukru alkawal wartan haa Urusaliima
1Daawuda sarwotiri bee ardiiɓe dow honooɓe ujineere e ardiiɓe dow honooɓe teemerre, waato ardiiɓe fuu. 2Nden o wi'i jama'aare Isra'iila fuu: “To ɗum fottani on, to Allah Jawmiraawo meeɗen boo yerdake, nden kam en nelda habaru haa banndiraaɓe meeɗen woɗɓe nder lesɗe Isra'iila fuu, haa liman'en e Lewi'en nder berniiji maɓɓe e durduɗe maɓɓe, ngam haa ɓe ngara ɓe kawta bee meeɗen. 3Sey en ngartira sundukru Allah meeɗen haa ɗo, ngam nder balɗe Sawulu en teftaayno ndu.” 4Jama'aare fuu yerdi waɗugo bana non, ngam haala man fottani ummaatoore fuu.
Daawuda ɗaɓɓiti sundukru alkawal
(2 Samuyila 6:1-11)
5Daawuda mooɓti yimɓe Isra'iila fuu diga maayo Sihor nder Misra haa yotti nastirde Hamat, ngam haa ɓe njaha hoo'oygo sundukru Allah haa Kiriyat-Ye'arim. 6Daawuda e Isra'iila fuu njehi haa Ba'ala, waato Kiriyat-Ye'arim, nder lesdi Yahuuda, ngam haa ɓe koo'oya sundukru Allah wi'eteendu fodde innde Jawmiraawo jooɗiiɗo haa dow keruba'en. 7Ɓe njo'ini sundukru Allah dow moota ga'i kesa, ɓe ngurtini ndu saare Abinadabu. Uzza e Ahiyo ɗon ɗowa moota man. 8Daawuda e Isra'iila fuu ɗon mbelmbelta yeeso Allah, ɓe ɗon ngima, ɓe ɗon piya moolooji e garayaaji e bawɗi e koŋsiije e algaytaaji bee semmbe maɓɓe fuu.
9Nde ɓe njotti laarre Kidon, Uzza forti juŋngo mum, naŋngi sundukru, ngam ga'i mosti. 10Ammaa Jawmiraawo tikkani Uzza, fiyi mo, ngam o meemi sundukru. Ɗon nii o maayi. 11Ɓernde Daawuda metti ngam tikkere Jawmiraawo ukki dow Uzza. O inndi nokkuure nde'e Peres-Uzza, kanjum laati innde maare haa wargo hannde. 12Nyalaade man Daawuda huli Jawmiraawo. O ƴami: “Noy njahranmi sundukru Allah haa am?” 13Ngam man o yahraay ndu haa berniwol maako, waato Berniwol Daawuda. O selni ndu haa saare Obet-Edoom, goɗɗo Gaat. 14Sundukru Allah faɓɓi lebbi tati nder saare Obet-Edoom bee yimɓe mum. Jawmiraawo barkiɗini saare Obet-Edoom e ko o mari fuu.