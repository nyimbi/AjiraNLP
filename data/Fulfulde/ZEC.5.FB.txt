Deftere fiirannde
1Mi tijji fahin, mi yi'i deftere taggaande, ɗon fiira. 2Malaa'ikaajo ƴami yam: “Ɗume ngi'ata?” Mi jaabi: “Mi ɗon yi'a deftere taggaande ɗon fiira. Njuutirka maare waɗi meetir sappo (10), njaajirka maare boo meetir jowi (5).” 3O wi'i yam: “Ɗum naaloore tammiinde ukkanaago duniyaaru fuu. Haa wakeere woore ɗum winndaama: Koo moy wujji, o diiweteeɗo diga lesdi. Haa wakeere ndeya boo ɗum winndaama: Koo moy huni dow fewre, o diiweteeɗo bana non. 4Jawmiraawo honooɓe asama wi'i: Mi neldi naaloore nde'e ngam haa nde nasta suudu gujjo e suudu kunotooɗo dow fewre bee innde am. Nde jooɗoto ton, haa nde halkida kuuje fuu, koo piile e kaa'e fuu.”
Haala debbo nder etirgal
5Malaa'ikaajo bolidanɗo bee am ɓaditi, wi'i yam: “Tijja, laar ko waŋgata to!” 6Mi ƴami mo: “Ɗum ɗume?” O jaabi: “Ko waŋgata ton, ɗum etirgal.” O tokki wi'ugo: “Ɗum aybeeji yimɓe dow lesdi fuu.” 7Nden maɓɓoode nde dalma maɓɓiti diga hunnduko etirgal go. Mi yi'i debbo ɗon jooɗi nder maagal. 8Malaa'ikaajo wi'i: “Kaŋko woni zunuuba.” Nden o wudini mo nder etirgal, o maɓɓi ngal bee maɓɓorde dalma go.
9Nde mi tijji fahin, mi yi'i rewɓe ɗiɗo ɗon mbaŋga. Ɓe ngoodi bileeji bana ɗi ngaasiyoowal, henndu wifi caka maaji. Ɓe ndoondi etirgal go, ɓe dilliri ngal hakkunde lesdi e asama. 10Mi ƴami malaa'ikaajo bolidanɗo bee am: “Toy ɓe njahrata ngal?” 11O jaabi yam: “Woɗɓe ɗon nyiɓana debbo go suudu haa Sine'ar. To ndu timmi, ɓe njo'inan mo haa nokkuure maako.”