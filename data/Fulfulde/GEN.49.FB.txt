Annabaaku Yaakubu dow ɓiɓɓe muuɗum
1Yaakubu ewni ɓiɓɓe muuɗum, wi'i: “Mooɓe haa am haa mi anndina on ko laatanta on nder nyalɗe garanɗe. 2Kawte, nane, onon ɓiɓɓe Yaakubu, nane ko baaba mooɗon Isra'iila wi'ata on!
3Ruben, an woni afo am, a baawɗe am e aranum semmbe am, a ɓurduɗo maŋngu e baawɗe caka ɓiyam'en. 4A ƴuufi bana ƴuuge ndiyam cemmbiɗɗe, ammaa a heɓataa ɓural. Ngam a wa'i dow be'itte baaba maaɗa, a soɓni be'itte am bee wa'aago ma.
5Simeyon e Lewi ɓe deerɗiraaɓe. Ɓe narri ngam toonyaago yimɓe. 6Taa yoŋki am nasta dawral maɓɓe. Taa ɓernde am hawtana mooɓtorde maɓɓe. Ngam nder tikkere maɓɓe ɓe mbari worɓe, nder welwelo maɓɓe ɓe coppi korle ga'i kalhali. 7Naaloore laatano tikkere maɓɓe, ngam nde heewi toonyaaŋge, non boo ɓernuki maɓɓe boo, ngam ki walaa enɗam. Mi senndan ɓe nder lesdi Yaakubu, mi saŋkitan ɓe caka Isra'iila'en.
8An, Yahuuda, deerɗiraaɓe maaɗa maŋgtete. Juŋngo ma wonan dow koɓɓuli konne'en maaɗa. Ɓiɓɓe baaba ma cujidante. 9Yahuuda, ɓiɗɗo am. A nanndi bana ɓii mbarooga, paɗɗuŋga kusel, ɗappini. A roŋgini bana mbarooga, bana mbarooga ndewa, moy waawata haftingo mo? 10Sawru laamu daayataako Yahuuda. Ndu wonoto tum caka danygol maako. O maran baawɗe haa yotto mo sawru man laatanto ɗum wara, mo ummaatooje ɗowtanto ɗum. 11O haɓɓan wamnde maako haa inabohi, molde boo haa lisal ɓurŋgal wooɗugo. O lootan limce maako bee inaboojam, ngapaleewol maako boo bee ndiyam inabooje. 12Gite maako mbooji daliila inaboojam, nyii'e maako ndanwi ɓuri kosam.
13Zabulon jooɗoto haa fomoonde mbeela, haa jipporde koommbooje. Keeri maako njottoto berniwol Sidon.
14Issakar woni wamnde semmbiɗnde, waalotoonde caka kowaaɗe tekkuɗe. 15Nde o yi'i siwtaare weli, lesdi boo wooɗi, o turi balawal maako ngam roondaago, o nastini hoore maako haa kuugal maccuɗo.
16Dan hiitoto lenyol mum bana le'i Isra'iila goɗɗi. 17Dan laatoto bana mboodi dow buuwol, foosokre dow laawol. O ŋatan teppe puccu, nden ba'iiɗo ngu do'oto haa lesdi.
18Mi ɗon tammoro kisndam ma, yaa Jawmiraawo!
19Gada, mooɓre ukkanto mo, ammaa o dartanto nde, o fartan nde.
20Aser, nyaamdu mum ɗuuɗndu, o waɗan nyaamduuji belɗi, ɗi laamiiɓe.
21Neftali woni lelwa njooftaaŋga, ndimanŋga ɓikkoy mbooɗkoy.
22Yusufu woni wilirre lekki dimoohi, wilirre lekki dimoohi kommbi seeɓoore ndiyam, ki lice mum towti dow mahol. 23Fiɗooɓe kuri tikkini mo, piɗi mo, koni mo. 24Ammaa lagaawal maako tabiti, juuɗe maako caati ngam ballal Allah Baawɗo mo Yaakubu, ngam man o laati Gaynaako e tapaare Isra'iila. 25Allah mo baaba maaɗa wallete. Allah Baawɗo barkiɗinte bee barkaaji iyeele diga dow, bee barkaaji ilamji baaliiɗi les lesdi, bee barkaaji enɗi e danyrugol. 26Barkaaji baaba maaɗa ɓuri mawnugo dow nafuuda kooseeje ɓooymaaje e risku towndiije duumiiɗe. Ɗi ngara dow hoore Yusufu, dow hoore cuɓaaɗo caka deerɗiiko'en.
27Benyamin woni saafaandu faɗɗooru. Fajiri o nyaaman paɗɗaaɗum, kiikiiɗe o senndan keɓal.”
28Kamɓe ngoni le'i Isra'iila sappo e ɗiɗi. Bana non baaba maɓɓe wolwani ɓe. O barkiɗini ɓe. Koo moy heɓi barka no haandani ɗum.
Maayde Yaakubu
29Nden Yaakubu umri ɓikkoy mum: “Mi hawtoyan bee kaakiraaɓe am. Uweeɗam haa kommbi maɓɓe, nder lowol ngesa Efruuna Hetiijo, 30haa lowol Makpela, tiitotiri bee Mamre. Ɗum ngesa ka Ibrahiima soodi haa Efruuna, Hetiijo, ngam nokkuure yenaande. 31Ton ɓe uwi Ibrahiima e debbo maako Saraatu. Ton ɓe uwi Isiyaaku e debbo maako Rebekka. Ton mi uwi Leya boo. 32Ngesa e lowol nder maaka coodaama haa Heti'en.” 33Nde Yaakubu timmini umrugo ɓiɓɓe muuɗum, o hawti kosɗe maako dow be'itte, o yoofti yoŋki, o hawtoyi bee kaakiraaɓe maako.