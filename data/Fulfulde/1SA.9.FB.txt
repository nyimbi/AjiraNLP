Sawulu fotti bee Samuyila
1Woodino goɗɗo mo lenyol Benyamin. Innde maako Kis ɓii Abiyel ɓii Ceror ɓii Bekorat ɓii Afiyaha, o camɗinaaɗo. 2O woodi ɓiɗɗo gorko mo innde mum Sawulu. Kaŋko o suka booɗɗo, walaa gorko nder Isra'iila ɓuri mo wooɗugo. O juutɗo, hoore maako towti dow yimɓe fuu. 3Nyannde feere bamɗe Kis debbe majji. O wi'i Sawulu, ɓiyiiko: “Hoo'u gooto nder suka'en men, njehe, ɗaɓɓite bamɗe.” 4Ɓe njehi, ɓe ta'i nder kooseeje Efrayim e nder lesdi Salisa, ammaa ɓe keɓtaay ɗe. Ɓe ta'i nder lesdi Sa'aliima, ammaa ɗe ngalaa ton. Ɓe ta'i nder lesdi Yemini, walaa koo ɗume. 5Nde ɓe njotti lesdi Cuuf, Sawulu wi'i suka gonduɗo bee muuɗum: “Ndikka en loro, ngam taa baaba am ɓura saklanaago en dow bamɗe.”
6Ammaa suka jaabi mo: “Woodi goɗɗo Allah nder berniwol ngo'ol. O anndaaɗo, ko o wi'ata fuu ɗum waɗoto fakat. En njaha haa maako, teema o anndinan en toy en keɓtata ɗe.” 7Sawulu wi'i: “To en njehi kam, ɗume en ndokkata mo? Nyaamdu haa boorooji men jinni, caahu feere boo walaa.” 8Suka jaabi: “Ndaa, mi woodi suleyre cardi. Kayre ndokkanmi goɗɗo Allah, haa o anndina en laawol man.”
9-11Sawulu wi'i: “Booɗɗum, njemme kadi.” Ɓe njehi haa berniwol ngol goɗɗo Allah woni e mum. Nde ɓe ɗon mba'o wa'orde berniwol, ɓe potti bee faanyɓe rewɓe wurtiiɓe ngam nyeɗugo ndiyam. Ɓe ƴami faanyɓe man: “Gi'oowo ɗon haa berniwol na?” Zamanuuru maajum, to goɗɗo Isra'iilaajo yiɗi ƴamugo muuyo Allah, o wi'a: “Ngare, en njaha haa gi'oowo.” Ngam mo ɓe mbi'ata hannde annabiijo wi'eteno ɓooyma gi'oowo. 12Faanyɓe njaabi ɓe: “Ooho, ɗon. Hannde nde'e o wari, ngam yimɓe ɗon lii'a kirseteeɗi dow towndiire. Ammaa njaawɗe 13haa on tawa mo hiddeko o wa'o ton ngam haa o nyaamda bee yimɓe. Yimɓe ewnaaɓe puɗɗataa nyaamugo, sey to o wari. Ngam kaŋko barkiɗinta kirseteeŋga, ɓaawoɗon ɓe nyaama. Njaawɗe haa on tawoya mo.”
14Sawulu e suka go tokki laawol muuɗum'en yahugo berniwol. Nde ɓe ɗon nasta ngol, ɓe ngi'i Samuyila ɗon wurto yeeso maɓɓe ngam yahugo towndiire. 15Keenya man Jawmiraawo wi'no Samuyila: 16“Jaŋngo bana saa'iire nde'e nelanmi goɗɗo lenyol Benyamin haa maaɗa. Sey a moyta mo haa o laato ardiiɗo yimɓe am Isra'iila'en, o hisna ɓe juuɗe Filisti'en. Mi yi'i, mi nani bojji yimɓe am, mi wallan ɓe.” 17Nde Samuyila yi'i Sawulu, Jawmiraawo wi'i mo: “Kaŋko woni gorko mo mbolwanmaami e muuɗum. Kaŋko laamanto yimɓe am.”
18Haa dammugal berniwol, Sawulu ɓaditi Samuyila, ƴami mo: “Useni, toy saare gi'oowo?” 19Samuyila jaabi mo: “Min woni gi'oowo. Ardeeɗam wa'aago haa towndiire, ngam on nyaamdan bee am hannde. Jaŋngo fajiri mi jaaboto ƴamɗe ma fuu, nden mi jaɓɓito ma. 20Taa saklana bamɗe majjirɗe ma diga nyalɗe tati, ɓe keɓti ɗe. Ammaa moy ɓerɗe Isra'iila'en fuu ɗaɓɓata? Naa ɗum an na, an e saare baaba ma?” 21Sawulu wi'i: “Asee! Mi goɗɗo lenyol Benyamin. Lenyol man ɓuri le'i Isra'iila fuu famɗugo. Kadiboo saare am ɓuri ci'e Benyamin fuu famɗugo. Ngam ɗume a wolwani yam irin bolle ɗe'e?”
22Samuyila yahri Sawulu e suka mum haa nokkuure seniinde, nastini ɓe suudu ton, hokki ɓe joole tedduɗe caka ewnaaɓe. Woodi ton baakin worɓe cappanɗe tato. 23Samuyila umri defoowo: “Waddu geɗal ngal mi hokkuno ma ngam haa a siga go.” 24Defoowo waddi daŋngo, wallini ngo yeeso Sawulu. Samuyila wi'i: “Ndaa ko ɓe cigani ma, nyaam ɗum ngam haa ɓe mbi'a an ewni ɓe haa juulde kirseteeɗi nde'e.” Nden Sawulu nyaamdi bee Samuyila nyalaade man. 25Samuyila diirtodi bee Sawulu haa berniwol, wolidi bee maako dow soorowol. 26Fajiri cub jaŋngo maajum nde weeti, Samuyila ewni Sawulu gonɗo dow soorowol: “Umma, haa mi ɗofte seɗɗa.” Sawulu ummi, nden ɓe ngurti haa laawol, kaŋko e Samuyila. 27Nde ɓe njotti keerol berniwol, Samuyila wi'i Sawulu: “Wi' suka ma ardo yeeso. Ammaa an, dara jonta, haa mi anndine ko Allah wi'i yam.” Suka ardi yeeso.