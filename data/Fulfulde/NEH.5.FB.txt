Nehemiya jo'itini gooŋgaaku caka yimɓe
1Yimɓe ɗuuɗɓe bee rewɓe muuɗum'en nder ummaatoore puɗɗi siŋkugo dow banndiraaɓe maɓɓe Yahuudu'en. 2Woɗɓe mbi'i: “Minin bee ɓikkoy amin ngorkoy e ndehoy min ɗuuɗɓe, sey min keɓa alkamaari ngam haa min nyaama min nguura.” 3Woɗɓe boo mbi'i: “Doole min mballina gese amin e inabooje amin e cuuɗi amin jeŋngina, ngam min keɓa alkamaari wakkati weelo.” 4Woɗɓe fahin mbi'i: “Min njaɓi nyamaande dow gese amin e inabooje amin ngam min njoɓa laamiiɗo jomorgol. 5Naa ɓalli amin poti bee ɓalli banndiraaɓe amin, ɓikkoy amin boo bee koy maɓɓe na? Ammaa doole min nastina koy nder njeyaaŋgu, woɗɓe ɓiɓɓe amin rewɓe boo laatake horɓe. Min ngalaa baawɗe haɗugo ɗum, ngam gese amin e inabooje amin, woɗɓe marti ɗum.”
6Nde mi nani siŋkuye maɓɓe e bolle ɗe'e, mi ɓerni masin. 7Mi hoo'i anniya felugo mawɓe e kaliifa'en. Mi feli ɓe, mi wi'i: “On ɗon ɗaɓɓa riba koo moy dow banndum!” Nden mi ewni mooɓtorde mawnde ngam daliila maɓɓe. 8Mi wi'i ɓe: “Minin min cootti banndiraaɓe amin Yahuudu'en soorraaɓe haa yimɓe ummaatooje feere fodde baawɗe amin. Nden kam, onon on ngiɗi soorrugo ɓe fahin, haa min cootta ɓe na?” Ɓe njeeɗi, ɓe mbaawaay jaabaago. 9Mi wi'i: “Ko on mbaɗata, wooɗaay. Naa ndikka on kula Allah ngam taa konne'en men nder ummaatooje tosko en na? 10Koo min e deerɗiraaɓe am e sukaaɓe am boo, min ndokki ɓe hataka alkamaari e ceede nyamaande. Sey en accana ɓe riba ka tokkiiɗen ɓe. 11Ndokkite ɓe hannde nde'e gese maɓɓe e inabooje maɓɓe e jaytunje maɓɓe e cuuɗi maɓɓe. Njaafane ɓe riba ceede e hataka alkamaari e inaboojam kesam e nebbam, ko on tokkoto ɓe fuu.” 12Ɓe njaabi: “Min ndokkitan ɓe ɗum, min ƴamataa ɓe koo ɗume. Min mbaɗan ko mbi'ɗa.” Mi ewni liman'en ngam ɓe tabitina bolle maɓɓe bee hunayeere. 13Nden mi fiɗɗi gawargal limce am, mi wi'i: “Bana nii Allah fiɗɗuma koo moy diga saare mum e maral mum, to o hebbitinaay hunayeere maako. O laato piɗɗaaɗo, cooko bana non!” Mooɓtorde fuu wi'i: “Aamiina”, ɓe maŋgti Jawmiraawo. Nden ummaatoore waɗi ko wi'a.
14Laamiiɗo Artahasta waɗi yam ngomna dow lesdi Yahuuda nder nduuɓu muuɗum noogaswu. Mi ngomnaajo haa wargo nduuɓu maako cappanɗe tati e ɗiɗaɓu. Nder duuɓi sappo e ɗiɗi man fuu mi huuwtiniraay ceede ngomna ngam nguure am, koo ngam deerɗiraaɓe am. 15Ngomna'en aartuɓe yam teddani yimɓe, ɓe koo'i nyaamdu e njaram non boo ceede cardi cappanɗe nayi. Huuwooɓe maɓɓe boo kolli yimɓe baawɗe. Ammaa min mi waɗaay bana non, ngam mi kulɗo Allah. 16Mi huuwi boo haa bo'itinki mahol ngo'ol, koo ngesa mi soodaay, huuwooɓe am fuu mooɓti ton ngam kuugal. 17Yahuudu'en e kaliifa'en teemerre e cappanɗe njowo nyaami nder saare am, non boo hoɗɓe warɓe haa amin diga ummaatooje taariiɗe min. 18Nyalaade fuu min taaskitini ngaari ngoori e baali cuɓaaɗi joweego e colli e ɓaawo nyalɗe sappo fuu min taaskitini inaboojam ɗuuɗɗam. Ammaa mi ƴamaay nguure am haa ngomna, ngam kuugal teddani ummaatoore masin. 19Yaa Allah am, siftor ko mi waɗani ummaatoore nde fuu, ngam hayru am.