1Jawmiraawo wi'i Muusa: “Ndaa, mi laatini ma yeeso Firawna bana Allah. Deerɗiraawo ma Haruna boo laatoto bana annabiijo ma. 2A wolwana deerɗiraawo ma Haruna ko mi umrete fuu. Kaŋko boo o wolwana Firawna, haa o yoofta Isra'iila'en ngurto lesdi maako. 3Min, mi saatinan hoore Firawna. Mi ɗuɗɗinan alaamaaji e kaayeefiiji am nder lesdi Misra. 4Firawna nanantaa on. Nden mi waŋginan baawɗe am haa Misra bee kiitaaji naawɗi, mi wurtinan mooɓe honooɓe am, waato ummaatoore am Isra'iila'en diga lesdi Misra. 5Nden Misra'en anndan min woni Jawmiraawo, wakkati portanmi juŋngo am dow Misra, haa mi wurtina Isra'iila'en diga lesdi maɓɓe.” 6Muusa e Haruna mbaɗi bana Jawmiraawo umri ɓe. 7Muusa ɗonno mari duuɓi cappanɗe joweetati, Haruna boo duuɓi cappanɗe joweetati e tati, saa'i ɓe mbolwani Firawna.
Firawna sali nanango Muusa e Haruna
8Jawmiraawo wolwani Muusa e Haruna, wi'i: 9“To Firawna wi'i on: Mbaɗe kaayeefi, an Muusa a wi'a Haruna hoo'a sawru mum, o sakkina ndu yeeso Firawna. Ndu laatoto mboodi.” 10Muusa e Haruna njehi haa Firawna, ɓe mbaɗi bana Jawmiraawo umri ɓe. Haruna sakkini sawru muuɗum yeeso Firawna e saraaki'en mum. Ndu laati mboodi. 11Firawna ewni hikma'en e waɗooɓe hiila lesdi Misra, hiila'en ɓe'e mbaɗi bana non bee hiilaaji muuɗum'en. 12Koo moy maɓɓe sakkini sawru muuɗum haa lesdi e cabbi ɗi'i laati boɗɗe. Ammaa sawru Haruna moɗi cabbi maɓɓe. 13Bana Jawmiraawo wi'no, Firawna saatini hoore, o nananaay Muusa e Haruna.
Masiiboowol aranol: Ndiyam laati ƴiiƴam
14Jawmiraawo wi'i Muusa: “Firawna saatini hoore, o sali accugo Isra'iila'en ndilla. 15Yah haa Firawna fajiri yaake o wurtoto yahugo maayo Niil. A daro yeeso maako haa fomoonde maayo Niil ngam fottugo bee maako. A jogo sawru laatinoondu mboodi go. 16A wi'a laamiiɗo: Jawmiraawo, Allah Ibraniŋke'en, neli yam haa maaɗa. O wi'i ma: Accu ummaatoore am dilla, jaggano yam nder ladde. Ammaa a sali haa jonta. 17Ngam maajum Jawmiraawo wi'i: Dow ɗu'um, a anndan min woni Jawmiraawo. Ndaa, mi fiyan ndiyam nder maayo Niil bee sawru wonndu haa juŋngo am ndu'u, ɗam laatoto ƴiiƴam. 18Liɗɗi nder maayo Niil mbaatan, maayo Niil boo haccan. Misra'en nganyan ndiyam maayo Niil, njarataa ɗam fahin.”
19Nden Jawmiraawo wi'i Muusa: “Umru Haruna hoo'a sawru muuɗum, o forta juŋngo maako dow ilduɗe ndiyamji Misra, dow maaje e ilduɗe e beeli e haa ndiyam woni fuu, ɗum laato ƴiiƴam. Ƴiiƴam laatoto koo toy nder lesdi Misra, nder jarnirɗe ɗe leɗɗe e kaa'e fuu.” 20Muusa e Haruna mbaɗi bana Jawmiraawo umri ɓe. Haruna ɓaŋgti sawru muuɗum, fiyi ndiyam maayo Niil yeeso Firawna e saraaki'en mum. Ndiyam maayo Niil fuu laati ƴiiƴam. 21Liɗɗi nder maayo mbaati, maayo Niil hacci. Misra'en mbaawaay yarugo ndiyam maayo Niil fahin. Ƴiiƴam ɗon koo toy nder lesdi Misra fuu. 22Hiila'en lesdi Misra boo mbaɗi bana non bee hiilaaji muuɗum'en. Ammaa bana Jawmiraawo wi'no, Firawna saatini hoore, o nananaay Muusa e Haruna. 23Firawna wayliti, hooti saare, o faalaay kaayeefi man. 24Misra'en fuu ngasi gaawi kommbi maayo Niil haa ɓe keɓa ndiyam njareteeɗam, ngam ɓe mbaawaay yarugo ndiyam maayo Niil.
25Nyalɗe joweeɗiɗi timmi ɓaawo Jawmiraawo fiyi maayo Niil bee masiiboowol ngo'ol.
Masiiboowol ɗiɗaɓol: Masiibo paaɓi
26Nden Jawmiraawo wi'i Muusa: “Yah haa Firawna, wi' mo: Ndaa nii Jawmiraawo wi'i: Accu yimɓe ummaatoore am njaha njaggano yam. 27To a salake yooftugo ɓe, mi ukkan paaɓi haa lesdi ma fuu. 28Maayo Niil heewan paaɓi, ɗi mba'oto, ɗi nasta saare ma e suudu ma waaleteendu. Ɗi ngaran dow be'itte ma e nder cuuɗi saraaki'en ma e caka yimɓe ma e nder kaataneeji ma e nder jiiɓruɗe kuroori ma. 29Paaɓi ndiwan dow maaɗa e dow yimɓe ma e dow saraaki'en ma fuu.”