Kiita dow Urusaliima
(Ezekiyel 22; Yeremiya 25:4-11; Matta 23:37-39)
1Bone laatanto berniwol tuurtoowol, coɓŋgol, toonyoowol yimɓe muuɗum! 2Ngol ɗowtaaki, ngol jaɓaay elto, ngol hoolaaki Jawmiraawo, ngol ɓaditaaki Allah. 3Saraaki'en caka maagol ɓe barooɗe ngurɓotooɗe, hiitooɓe maagol boo caafaali jaɓtanɗi saa'i kiikiiɗe, ɓe luttataa koo i'al gootal haa fajiri. 4Annabi'en maagol ɓe elewɓe, rikici'en, liman'en maagol boo ɗon coɓna ceniiɗum, ɗon luuta tawreeta. 5Ammaa Jawmiraawo o adiliijo caka maagol, o waɗataa kalluɗum. Nde weeti fuu, o ɗon ta'a kiita maako, o lelnataa ka sam. Ammaa kalluɗo walaa semteende!
6Jawmiraawo wi'i: “Mi nattini ummaatooje, mi wili kisruɗe maaje. Laabi maaje perwi, walaa caalotooɗo ton! Gure maaje natti, walaa jooɗiiɗo ton! 7Mi tammi: Jonta ngol hulatam sike, ngol jaɓan elto am. Nokkuure maagol wilatake! Nde mi hiiti yimɓe maagol fuu, ɓe tullitini kuuɗe maɓɓe. 8Ngam maajum ndeeneeɗam”, non Jawmiraawo wi'i. “Ndeene nyalaade nde ndarotoomi ngam wullaago on. Mi annini mooɓtugo ummaatooje e hawtugo laamuuji ngam mi waanja tikkere am dow maajum. Yiite kaajal am nyaaman duniyaaru fuu.”
Kisndam ngam Urusaliima
9“Ɓaawo man ndokkanmi ummaatooje kunnduɗe laaɓɗe, haa yimɓe fuu ewno innde am, ɓe njaggano yam bee ɓernde woore. 10Diga gaɗa maaje Etiyopiya, sujidanooɓe yam saŋkitiiɓe ngaddantam dokke. 11Nyalaade man on meetataa semtoraago tuurtol mon dow am. Nder wakkati man nden ittanmi jurotooɓe mawnitiiɓe caka mooɗon, on meetataa mawnitaago dow hooseere am seniinde. 12Mi luttanan hoore am ummaatoore ne'iinde laafunde caka mooɗon. Nde hisran bee innde Jawmiraawo. 13Luttuɓe Isra'iila mbaɗataa kalluɗum, ɓe mbolwataa fewre, walaa bolle cargooje nder kunnduɗe maɓɓe. Bana tokkere ɓe ndurata, ɓe mbaaloto, walaa kulnanɗo ɓe.”
14Sey on ngima, on mbelmbelta, onon yimɓe Isra'iila! An Urusaliima, seya, yimu bee ɓernde ma fuu! 15Jawmiraawo itti kiita dow maaɗa, riiwi konne'en ma. Jawmiraawo, laamiiɗo Isra'iila, ɗon wondi bee maaɗa. Sarru hulnataa ma fahin. 16Saa'i man Urusaliima nanan habaru ni'i: “Taa hul, Siyona, taa juuɗe ma tampa! 17Jawmiraawo Allah maaɗa ɗon wondi bee maaɗa, o cemmbiɗɗo, kisnoowo. O seyorto ma bee welwelo, o hesɗitinte bee yiide, o welweltan ngam maaɗa bee gookaali seyo bana nder nyannde juulde.” 18Jawmiraawo wi'i: “Mi ittanan on sarru, ngam taa toskaare maagu teddana on. 19Ndaa, saa'i man kalkanmi ɓillooɓe on fuu. Mi wallan woosɓe, mi mooɓtan saŋkitiiɓe. Haa ɓe toski fuu, ton ndokkanmi ɓe tedduŋgal e daraja. 20Saa'i man ngartiranmi on, mooɓtanmi on. Mi hokkan on tedduŋgal e daraja caka ummaatooje duniyaaru fuu, ngam mi wartiran joonde mooɗon bana naane, onon on ngi'an ɗum.” Non Jawmiraawo wi'i.