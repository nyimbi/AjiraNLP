Cemtiniiɗum caka nuɗɗinɓe
1Ɗum ɗon nane koo toy woodi haala daakaareeku caka mooɗon. Irin daakaareeku maajum tawataake koo haa heefeerɓe maa. Ngam gooto mooɗon ɗon wonda bee debbo baaba muuɗum. 2Bee man fuu on ɗon mawnito! Haani no on cuno, on ngurtina kuuwɗo irin ɗu'um caka mooɗon! 3Ngam am kam, koo mi ɗon daayi bee mooɗon, numooji am ndaayaaki bee mooɗon. Mi hiiti kuuwɗo ɗu'um timmi bana mi tawaaɗono caka mooɗon. 4Ngam to on ɗon mooɓi nder innde Jawmiraawo meeɗen Yeesu, annde numooji am boo ɗon ngondi bee ɗi mooɗon. Nden, bee baawɗe Jawmiraawo meeɗen Yeesu, 5ndokke goɗɗo oo haa juŋngo Sayɗaanu! Ngam haa ɓanndu maako halka, ammaa ruuhu maako hisa nyalaade Jawmiraawo loroyto.
6Juro mooɗon yahaay sam! On anndaa ufnirɗum seɗɗa ufnan kullu fuu na? 7Laɓɓine ko'e mooɗon diga ufnirɗum kiiɗɗum ɗu'um, haa laatooɗon kullu kesa bilaa ufnirɗum. Non laatiiɗon bee gooŋga boo, ngam Almasiihu, jawgel Paska meeɗen hirsaama. 8Non kadi ngaɗen juulde, naa bee ufnirɗum kiiɗɗum, naa bee ufnirɗum halleende e zunuuba, ammaa bee tamseere nde ufnaakaa, waato tamseere laaɓeeŋga e gooŋga.
9Mi binndanɗo on nder bataakewol am aartuŋgol taa on kawta bee daakaare'en. 10Mi wolwaay dow daakaare'en caka yimɓe duniyaaru ndu'u malla suunaaɓe malla wuyɓe malla rewooɓe labbi. To non ɗum laatino kam, doole on ngurtono duniyaaru! 11Ndaa ko mi winndani on jonta: Taa kawte bee goɗɗo bi'anɗo o Masiihiŋkeejo, ammaa o daakaareejo malla cuunaaɗo ceede malla dewoowo labbi malla baɗoowo tufle malla guykoowo malla gujjo. Taa nyaamde maa bee irin goɗɗo oo! 12Ko yaali yam bee hiitaago yimɓe yaasi? Naa on yowanaaɓe hiitaago wonɓe nder mooɓtorde mooɗon? 13Allah bee hoore mum hiitoto yimɓe yaasi. Ammaa bana ko winnda: “Ngurtine kalluɗo caka mooɗon.”