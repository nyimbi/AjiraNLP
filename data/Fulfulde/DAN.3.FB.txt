Umroore sujidango suura kaŋŋeeri
1Laamiiɗo Nabukodonosor umri waɗugo suura kaŋŋeeri. Towirka maaka, baakin meetir cappanɗe tati, njaajirka maaka boo baakin meetir tati. O darni ka haa waadiwol Duura nder lesdi Baabila. 2Nden o umri mooɓtugo lawan'en e jawro'en e ngomna'en e sarwooɓe e pataka'en e hiitooɓe e alkaali'en maako fuu haa juulde ngam fuɗɗugo rewugo suura man. 3Nden mawɓe ɓe'e fuu ngari, ɓe ndari yeeso suura man. 4Goynoowo ɓaŋgti sawtu, hooli, wi'i: “Onon yimɓe iwɓe haa ummaatooje e asli e ɗemɗe fuu, nane umroore! 5Saa'i on nani hoolo luwe e ciide e garayaaji e moolooji e hooduuji e algaytaaji e kuuje gimruɗe goɗɗe, tugge koppi yeeso suura kaŋŋeeri ka laamiiɗo Nabukodonosor darni, cujidane ka. 6Koo moy tuggaay koppi mum, sujidanaay ka, o sakkinteeɗo jonta nder yiite ɓolinirde.” 7Ngam maajum, nde yimɓe iwɓe haa ummaatooje e asli e ɗemɗe fuu nani hoolo kuuje gimruɗe go, ɓe tuggi koppi, ɓe cujidani suura kaŋŋeeri ka laamiiɗo Nabukodonosor darni.
Wullaandu dow Yahuudu'en tato
8Saa'i man Kaldiya'en woɗɓe ngari wullaago Yahuudu'en. 9Ɓe mbi'i laamiiɗo Nabukodonosor: “A yeeɗa haa foroy, barkaama! 10A umri koo moy tugga koppi, sujidana suura kaŋŋeeri, saa'i to o nani hoolo kuuje gimruɗe go. 11Mo tuggaay koppi, sujidanaay ka boo, o sakkinteeɗo nder yiite ɓolinirde. 12Ammaa Yahuudu'en Sadarak e Meesak e Abed-Nego ɓe a waɗi ɓe ardiiɓe mawɓe dow taƴre lesdi Baabila, kamɓe ɓe paalaay umroore nde a umri, barkaama. Ɓe teddinaay ɗowanteeɗo ma, ɓe cujidanaay suura kaŋŋeeri ka ndarnuɗa boo.”
13Laamiiɗo tikki masin, umri waddugo worɓe tato go yeeso muuɗum. Ɓe ngaddi ɓe. 14Nden o ƴami ɓe: “Sadarak e Meesak e Abed-Nego, gooŋga on cali teddingo ɗowanteeɗo am e sujidango suura kaŋŋeeri ka ndarnumi na? 15Jonta taaske, saa'i on nani hoolo luwe e ciide e garayaaji e moolooji e hooduuji e algaytaaji e kuuje gimruɗe fuu, tugge koppi, cujidane suura ka mi waɗi. To naa non, on cakkinteeɓe nder yiite ɓolinirde jonta jonta. Ɗowanteeɗo moye hisnata on juŋngo am?” 16Sadarak e Meesak e Abed-Nego njaabi mo: “Barkaama, walaa haaje min njaabe dow haala ka'a. 17To Allah mo min teddinta ɗum waawi hisnugo min yiite ɓolinirde e juŋngo maaɗa, nden kam o hisnan min. 18Koo to o hisnaay min boo, anndu min teddintaa ɗowanteeɓe ma, min cujidantaa suura kaŋŋeeri ka ndarnuɗa, barkaama.”
Yahuudu'en tato nder yiite ɓolinirde
19Laamiiɗo tikkani Sadarak e Meesak e Abed-Nego masin haa yeeso maako wayliti. O umri wulnitaago nguli ɓolinirde nde joweeɗiɗi. 20Nden o umri sooje'en ɓurɓe semmbe nder mooɓre konu maako, ɓe kaɓɓa worɓe tato go, ɓe cakkina ɓe nder ɓolinirde. 21Ɓe kaɓɓi ɓe, ɓe ɓorniiɓe toggooje e ngapaleeji e kufneeje maɓɓe e limce goɗɗe boo, ɓe cakkini ɓe nder ɓolinirde. 22Ɓolinirde wuli jaw fodde umroore saatunde nde laamiiɗo umri, haa ɗemɗe yiite mbari sooje'en sakkinɓe worɓe tato go. 23Sadarak e Meesak e Abed-Nego ndo'i, ɓe kaɓɓaaɓe haa nder yiite ɓolinirde.
24Nden laamiiɗo Nabukodonosor hayɗini, ummi bee jaawal, ƴami sarwooɓe muuɗum: “Naa en cakkini worɓe tato kaɓɓaaɓe nder ɓolinirde na?” Ɓe njaabi: “Nonnon nii, barkaama.” 25O wi'i: “E ko waɗi mi ɗon yi'a worɓe nayo ɗon ngaanca nder yiite? Ɓe kaɓɓaaka, ɓe naawnaaka, nayaɓo maɓɓe boo, jaati maako bana jaati ɓiɗɗo ɗowanteeɓe!”
Nabukodonosor yoofti Yahuudu'en tato go
26Nabukodonosor ɓaditi nastirde ɓolinirde, wi'i: “Sadarak, Meesak, Abed-Nego! Onon jaggiiɓe Allah Ɓaŋiiɗo, ngurte, ngare!” Law ɓe tato fuu ɓe ngurti diga yiite. 27Lawan'en e jawro'en e ngomna'en e sarwooɓe laamiiɗo mooɓti, ndaari, yiite naawnaay ɓalli maɓɓe, wulaay gaasa ko'e maɓɓe e limce maɓɓe, walaa kacceeŋga cuurka haa maɓɓe sam.
28Nden laamiiɗo wi'i: “Yettoore laatano Allah mo Sadarak e Meesak e Abed-Nego, mo neli malaa'ikaajo muuɗum, hisni jaggiiɓe muuɗum ngam ɓe kooli mo. Ɓe ɗowtanaaki umroore am, ɓe njaɓi ɓalli maɓɓe njara bone dow teddingo e sujidango ɗowanteeɗo feere, sonaa Allah maɓɓe tan. 29Jonta kam, ndaa ko mi umrata yimɓe nder ummaatooje e asli e ɗemɗe fuu: Mo wolwi bolle elewɗe dow Allah mo Sadarak e Meesak e Abed-Nego, terɗe maako ta'e geɓe geɓe, saare maako boo laato jiddere, ngam walaa ɗowanteeɗo feere mo waawata hisnugo bana nii.” 30Ɓaawo man laamiiɗo ɓesdi mawningo baawɗe Sadarak e Meesak e Abed-Nego dow taƴre lesdi Baabila.
Koyɗol Nabukodonosor ɗiɗaɓol
31Laamiiɗo Nabukodonosor neldi habaru haa yimɓe nder ummaatooje e asli e ɗemɗe nder duniyaaru fuu, wi'ugo ni'i: “Salaaman ɗuuɗana on! 32Ɗum kaanduɗum, mi anndina on alaamaaji e kaayeefiiji ɗi Allah Ɓaŋiiɗo yi'ni yam. 33Alaamaaji maako ɗi mawɗi! Kaayeefiiji maako keewi baawɗe! Laamu maako duumoto, baawɗe maako ɗon diga yidere haa yidere!”