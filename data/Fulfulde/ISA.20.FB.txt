Annabiijo temmbo
1Sargon, laamiiɗo Assuura neli hooreejo jama'aare konu mum haa Asdod. Kaŋko o haɓi bee Asdod, o nyaami berniwol ngo'ol. 2Duuɓi tati hiddeko ɗum laato, Jawmiraawo wi'no Esaaya ɓii Amoosa: “Yah, fiistu leppi buhuure ɗi a haddi, faɗɗita paɗe ma boo.” Esaaya waɗi non, o yehi o temmbo, walaa paɗe boo. 3Jawmiraawo wi'i: “Bana Esaaya, suka am yehi o temmbo, walaa paɗe boo— ɗum laatanto Misra e Etiyopiya alaama e kaayeefi duuɓi tati, 4bana non laamiiɗo Assuura dahan haɓɓaaɓe Misra e daheteeɓe Etiyopiya, derke'en e ndotti'en fuu ɓe temmbuɓe, ɓe ngalaa paɗe, dubbe meere, ɗum laatoto toskaare dow Misra. 5Nden kam ɓe kultoran, ɓe cemtan daliila Etiyopiya, tammunde hayru maɓɓe e Misra, juro maɓɓe. 6Nyalaade man, jooɗiiɓe haa fomoonde mbeela nde'e mbi'an: Ndaa, bana nii tammunde men, hisrude walloore en wa'i ngam haa kisen juŋngo laamiiɗo Assuura. Noy ndaɗirten kadi?”