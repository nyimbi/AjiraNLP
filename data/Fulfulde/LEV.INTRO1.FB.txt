Nastuki
Deftere nde'e, ɗum deftere farillaaji e umrooje. Jawmiraawo bee hoore muuɗum anndini ɗum Isra'iila'en bee hunnduko Muusa. Jawmiraawo Allah yiɗi ummaatoore muuɗum sujidano mo, jaggano mo. O suɓi Lewi'en, o seni ɓe ngam kuugal maako caka Isra'iila'en. Ɓe kalfitinaama kuugal lii'anaago Allah dokke e kirseteeɗi e guleteeɗi. Farillaaji ɗi'i e umrooje ɗe'e anndini bee laaɓɗum kirseteeɗi e guleteeɗi e dokke pottananɗum Allah.
Deftere nde'e ɗum deftere senaare boo. Allah o ceniiɗo, sey ummaatoore maako boo laato seniinde (19:2). Allah yiɗi Isra'iila'en cenndindira ceniiɗum bee ko senaaki, ɓe cenndindira boo coɓɗum bee laaɓɗum (10:10).
Nder deftere nde'e Allah umri Isra'iila'en, ɓe ngiɗa heeddiɗɗiraaɓe maɓɓe bana ko'e maɓɓe (19:18). Ɓe ngiɗa hoɗɓe e jananɓe wonɓe caka maɓɓe bana ɓe ngiɗirta banndiraaɓe maɓɓe Isra'iila'en (19:33-34), ɓe tokko boo umrooje dow togayeeje. Ɗowtaniiɗo Jawmiraawo yeeɗan (18:5). Caliiɗo ɗowtanaago mo boo, sarru ukkanto mo.
Yeesu Almasiihu hebbitini kirseteeɗi ɗi'i bee maayde muuɗum (Ibr 10:10-12). O tabitini boo haala yiide bana deftere nde'e tinndini (Mat 22:39).
Tokkindirki haalaaji:
Umrooje dow dokke e kirseteeɗi 1—7
Kalfineeki Haruna e ɓiyum'en kuugal limanku 8—10
Umrooje dow ceniiɗum e karamɗum 11—15
Nyalaade ittuki hakkeeji 16
Umrooje dow yahdu senaandu e dewal cenaaŋgal 17—25
Barkaaji e kiitaaji 26
Saman coottaari kuuje lii'aaɗe e yimɓe lii'aaɓe 27