1Ɓaawoɗon mi nani ko nanndi bee sawtu diga mooɓre ɗuuɗnde haa asama, nde ɗon wi'a: “Halleluya! Kisndam e tedduŋgal e baawɗe ɗon haa Allah meeɗen! 2Ngam kiitaaji maako ɗi gooŋgaaji e adiliiji, o hiiti daakaareejo ɓurduɗo hallugo mo wonni duniyaaru fuu bee daakaareeku muuɗum. O waati mo ƴiiƴam jaggiiɓe maako ɗam o rufi.” 3Ɓe mbi'i fahin: “Halleluya! Cuurɗe guleeki berniwol ngol ɗon ummo dow haa abada abadin!” 4Ndotti'en noogas e nayo e kuuje geete nayi go cujidani Allah jooɗiiɗo dow leeso laamu, ɓe mbi'i: “Aamiina! Halleluya!”
Nyalaade ɓaŋgal Jawgel
5Nden sawtu iwi diga leeso laamu, ɗon wi'a: “Maŋgte Allah meeɗen, onon jagganooɓe mo e hulɓe mo, leesɓe e mawɓe fuu!” 6Nden mi nani ko nanndi bee hoolo mooɓre ɗuuɗnde bana hoolo ndiyamji diirtotooɗi haa maayo, bana pelmaali cemmbiɗɗi, ɗon wi'a: “Halleluya! Ngam Jawmiraawo meeɗen Allah Baawɗo dow koo ɗume fuu laamake! 7En ceya, en mbelmbelta, en teddina mo! Ngam wakkati ɓaŋgal jawgel yottake, ɓaŋgeteeɗo maagel taaskake. 8Ɓe ɓorni mo limce daneeje ɗigguɗe, ɗelkanɗe, laaɓɗe.” Limce daneeje ɗigguɗe man ngoni kuuɗe senaaɓe Allah adiliije.
9Nden malaa'ikaajo wi'i yam: “Winndu: Barka laatanto ewnaaɓe haa nyaamduuji ɓaŋgal jawgel.” Fahin o wi'i yam: “Kanje ngoni bolle gooŋgaaje iwɗe haa Allah.” 10Mi hofi yeeso maako haa mi sujidana mo, ammaa o wi'i yam: “Taa waɗ ɗum! Min mi maccuɗo Allah bana maaɗa e bana deerɗiraaɓe ma heɓɓe seedamku Yeesu. Sujidan Allah!”
Ngam seedamku ngu Yeesu seedi, ɗum Ruuhu baɗanɗo annabaaku.
Ba'iiɗo puccu ndaneewu
11Nden mi yi'i asama maɓɓitaama. Ndaa puccu ndaneewu, ba'iiɗo ngu wi'ete Koolaaɗo e Gooŋgaajo. O hiitoto e o waɗan konuuji maako nder adilaaku. 12Gite maako nanndi bee ɗemɗe yiite, o waɗi boroɗɗe ɗuuɗɗe dow hoore maako. Innde winndaama dow maako, walaa mo anndi nde, sey kaŋko tan. 13O ɗon ɓorni ngapaleewol cuuwaaŋgol nder ƴiiƴam. O ewneteeɗo Wolde Allah. 14Honooɓe asama mba'i pucci daneeji, ɗon tokki mo, ɓe ɗon ɓorni limce ɗigguɗe daneeje, laaɓɗe. 15Kaafahi belki wurti hunnduko maako. Bee maaki o sopporto ummaatooje fuu. O duran ɗe bee sawru njamndi, o ɓiɗɗan inaboojam nder ɓiɗɗirɗum inaboojam, kanjum woni ɓernuki caatuki ki Allah Baawɗo dow koo ɗume fuu. 16Innde maako winndaama dow ngapaleewol e dow daŋngo maako: “Laamiiɗo laamiiɓe e Jawmiraawo jawmiraaɓe.”
17Nden mi yi'i malaa'ikaajo ɗon dari nder naaŋge. O wookani colli piirooji nder hawa fuu bee sawtu: “Ngare, mooɓte ngam nyaamdu Allah ɗuuɗndu! 18Ngam nyaamugo kusel laamiiɓe e kusel mawɓe sooje'en e kusel sooje'en e kusel pucci bee wa'iiɓe ɗi e kusel yimɓe fuu, rimɓe e maccuɓe, mawɓe e leesɓe!”
19Nden mi yi'i ndabbaawa go e laamiiɓe duniyaaru bee mooɓe konu muuɗum'en kawti waɗugo konu bee ba'iiɗo puccu go e bee mooɓre konu muuɗum. 20Ɓe naŋngi ndabbaawa, kaŋga e pewoowo bi'anɗo o annabiijo baɗɗo alaamaaji yeeso maaga. Bee maaji o zammbori marɓe maandorde ndabbaawa e sujidanɓe suura maaga. Ndabbaawa e pewoowo bi'anɗo o annabiijo cakkinaama bee yoŋki nder weendu yiite huɓɓanŋge bee baruudu. 21Luttuɓe mbaraama bee kaafahi ki wurtino hunnduko ba'iiɗo puccu go. Colli fuu nyaami kusel maɓɓe haa ɗi cafti.