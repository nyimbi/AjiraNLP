Loraaki Jawmiraawo
1Yiɗaaɓe am, kaŋgol woni bataakewol ɗiɗaɓol ngol mi winndani on. Nder bataakeeji ɗiɗi fuu mi yiɗi ummingo numo wooɗŋgo nder mooɗon bee ciftinorki ki'i. 2Mi yiɗi on ciftora bolle ɗe annabi'en senaaɓe aarti mbolwi e umroore Jawmiraawo e Kisnoowo, nde nelaaɓe mooɗon ngaddani on. 3Aran, annde ɗu'um: Nder balɗe ragareeje jaancooɓe tokkiiɓe suunooji muuɗum'en ngaran, 4ɓe mbi'an: “O wi'no o waran, naa non na? Toy mo? Kaakiraaɓe meeɗen maayi jonta, ammaa walaa ko sannji, koo ɗume fuu ɗon bana haa fuɗɗam tageeki!” 5Ɓe ngooyti bee anniya no diga ɓooyma asama ɗon, lesdi boo iwi haa ndiyam. Allah tagri ndi diga ndiyam bee wolde maako, 6kadiboo o halkiri duniyaaru naane bee ndiyam, ɗam moɗi ndu. 7Bee wolde man nden asama e lesdi jonta ndesaama ngam yiite, nyannde nde Allah tammi waɗugo kiita e o nattina halluɓe.
8Yiɗaaɓe am, taa ngejjite ɗu'um: Ngam Jawmiraawo kam, nyalaade woore ɗon bana duuɓi ujineere e duuɓi ujineere boo ɗon bana nyalaade woore. 9Woɗɓe ɗon numa Jawmiraawo ɗon neeɓa waɗugo ko o iinino. Ammaa o ɗon munyana on ngam o yiɗaa koo moy halka, o yiɗi yimɓe fuu tuuba.
10Koo non fuu, nyalaade Jawmiraawo waran bana gujjo. Nyannde man, asamanji majjan bee hoolo kulniiŋgo, koode asama boo kalkiran bee yiite, lesdi bee ko woni ton fuu boo majjan. 11Nde nii kuuje ɗe'e fuu kalkan bana non, on anndi haani on njooɗo nder senaare e nder kulol Allah, 12haa nyalaade Allah nde ndeenoton wara law. Nyannde man asamanji ngulete, kalkete, koode boo ɓolwan bee yiite. 13Ammaa Allah iini o hokkan en asamanji kesi e lesdi kesri haa adilaaku wonata. Kanjum en ndeenata.
14Ngam man yiɗaaɓe am, nde nii on ɗon ndeena ɗum, kaɓde jooɗaago on laaɓɓe, bilaa aybe yeeso Allah haa on njooɗo nder salaaman bee maako. 15Paame no munyal Jawmiraawo meeɗen heɓani on laawol hisugo. Pol, deerɗiraawo meeɗen giɗaaɗo, winndani on haala ka'a fodde hikma ka Allah hokki mo. 16O winndi ɗum nder bataakeeji maako fuu haa o wolwi dow haala ka'a. Woodi haalaaji caɗɗi nder maaji. Sooya-faamu'en e tampuɓe ɗon ngaylita maana maaji, bana no ɓe mbaɗata aayaaje defte Allah goɗɗe. Bana nii ɓe ɗon ngaddana ko'e maɓɓe halkere.
17Ammaa onon yiɗaaɓe, on ndeentinaama. Ngam man kakkile, taa pewe yedduɓe ɓe'e esta on haa on cotta diga nuɗɗinki tabitki ki on mari. 18Ammaa mawne nder mo'ere e anndal Jawmiraawo e Kisnoowo meeɗen Yeesu Almasiihu. Tedduŋgal laatano mo diga jonta haa foroy. Aamiina!