Alaama kaɓɓirgal ga'i
1Nde Sedekiya ɓii Yusiya fuɗɗi laamaago nder lesdi Yahuuda, Jawmiraawo wolwani Yeremiya. 2Ndaa ko Jawmiraawo wi'i mo: “Waɗan hoore ma kaɓɓirgal e ɓoggi, yow ngal dow daande ma. 3Nden neldu ɗum laamiiɓe Edoom e Mo'ab e Ammoon e Tirus e Sidon, bee nelaaɓe maɓɓe warɓe haa Urusaliima ngam laarugo laamiiɗo Sedekiya. 4Yeccu ɓe: Ndaa nii Jawmiraawo honooɓe asama, Allah Isra'iila umri on wi'ugo jaagorɓe mon: 5Min bee baawɗe am mawɗe e juŋngo am fortaaŋgo tagrumi lesdi e yimɓe e dabbaaji gonɗi dow maari. Mi hokkan ɗum haa juŋngo mo ngiɗmi. 6Min hokki ummaatooje ɗe'e fuu haa juŋngo suka am Nabukodonosor, laamiiɗo Baabila. Mi hokki mo koo kuuje ladde boo haa ɗe kuuwana mo. 7Ummaatooje fuu njagganto mo. Ɗe njagganto ɓiɗɗo maako e taaniraawo maako boo, sey to saa'i wari haa ummaatooje ɗuuɗɗe e laamiiɓe marɓe baawɗe ɗowtina ummaatoore maako, kayre boo.
8To ummaatoore wonnde malla laamu salake jagganaago Nabukodonosor, laamiiɗo Baabila, jaɓaay kaɓɓirgal laamu maako, nden kam mi hiitoto ummaatoore man bee konu e weelo e nyawu kalluŋgu ndaaɓoowu, haa to mi nattini ummaatoore nde'e bee juŋngo maako. 9Taa nanane annabi'en mon, koo laarooɓe mon, koo hoyɗooɓe mon, koo waɗooɓe hatti, koo hiila'en wi'anɓe on: On njaggantaako laamiiɗo Baabila. 10Ɓe ɗon mbaɗa on annabaaku fewre haa ɓe ndaayna on e lesdi mon, haa mi riiwa on, on kalka. 11Ammaa to ummaatoore jaɓi kaɓɓirgal laamiiɗo Baabila, huuwani mo, nden kam mi accan nde nde tokko remugo lesdi maare, nde jooɗo ton.” Non Jawmiraawo wi'i.
12Yeremiya yecci Sedekiya, laamiiɗo Yahuuda, habaru man. O wi'i: “Njaɓe kaɓɓirgal laamiiɗo Baabila dow daaɗe mon, kuuwane ummaatoore maako, nden on ngeeɗan. 13Walaa haaje on maayra bee konu e weelo e nyawu kalluŋgu ndaaɓoowu, an e ummaatoore ma! Ngam Jawmiraawo wi'i kanjum laatanto ummaatoore koo ndeyeere nde sali jagganaago laamiiɗo Baabila. 14Taa nane bolle annabi'en wi'anɓe on: On njaggantaako laamiiɗo Baabila. Ngam ɓe ɗon mbaɗa on annabaaku fewre. 15Jawmiraawo wi'i: Min kam, mi nelaay ɓe, ɓe ɗon pewa bee innde am, haa mi riiwa on, on kalka, onon e fewanɓe on wi'anɓe ɓe annabi'en.”
16Nden Yeremiya wolwani liman'en e ummaatoore fuu: “Ndaa nii Jawmiraawo wi'i: Taa nane bolle annabi'en mon waɗananɓe on annabaaku ni'i: Yeeso seɗɗa ɓe ngartiran kuuwruɗe haykaliiru Jawmiraawo diga Baabila. Ɓe ɗon pewana on. 17Taa nanane ɓe. Njaggane laamiiɗo Baabila, nden on ngeeɗan. Walaa haaje berniwol ngo'ol laato bille! 18To kamɓe ɓe laati annabi'en fakat, to wolde am ɗon wondi bee maɓɓe, sey ɓe toro yam min Jawmiraawo honooɓe asama, ngam taa kuuwruɗe luttuɗe nder haykaliiru am e nder saare laamiiɗo Yahuuda e nder Urusaliima njahre haa Baabila. 19-20Saa'i Nabukodonosor, laamiiɗo Baabila dahi Yekoniya ɓii Yooyakim, laamiiɗo Yahuuda e tedduɓe Yahuuda e Urusaliima fuu haa Baabila, o acci daŋraŋge e ko wi'ete loonde mawnde e kuuwruɗe goɗɗe nder Urusaliima. 21Ndaa nii Jawmiraawo honooɓe asama, Allah Isra'iila wi'i dow kuuwruɗe luttuɗe nder haykaliiru Jawmiraawo e nder saare laamiiɗo Yahuuda e nder Urusaliima fuu: 22Ɓe ndahan ɗe haa Baabila. Ton ɗe ngonata, sey to mi yaali ɗe fahin. Nden mi hooran ɗe haa nokkuure nde'e.” Nii Jawmiraawo wi'i.