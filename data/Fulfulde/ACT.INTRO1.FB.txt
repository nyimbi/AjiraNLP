Nastuki
Ɗum Luka winndi deftere Kuuɗe Nelaaɓe. O winndani Teyofilus ngam semmbiɗingo mo. Deftere nde'e ɗon tokkitina ko Yeesu fuɗɗi waɗugo nder Linjiila fodde Luka. Nde Yeesu ummiti, o umri pukara'en maako ɓe ngaazina Linjiila haa ummaatooje fuu (24:47-48). O iinani ɓe Ruuhu Ceniiɗo ngam hebbitingo kuugal nga'al (1:8).
Kuuɗe Nelaaɓe ɗum deftere kuuɗe Ruuhu Ceniiɗo. Haa juulde Pantekosta, Ruuhu jippi dow jama'aare nuɗɗinɓe, hokki ɓe baawɗe waazingo Linjiila. Ruuhu huuwi kuuɗe mawɗe ngam tabitingo kuugal nga'al (6:1-8; 15:28).
Luka anndini boo jahargal kuuɗe e ngeendam jama'aare nuɗɗinɓe. Do'aare, ekkitinol wolde Allah, yiide deerɗiraagu e kiirtaari (1:14; 2:42; 4:24; 20:7) ngoni caɓɓaaje maare. Jama'aare nuɗɗinɓe heɓi kaliifaaku waazingo Linjiila haa ummaatooje fuu, haa Yahuudu'en e haa ummaatooje goɗɗe.
Fasluwol 1 haa fasluwol 12 ɗon anndina kuuɗe Piyer e nelaaɓe woɗɓe.
Fasluwol 13 haa fasluwol 28 boo ɗon anndina kuuɗe Pol e huuwdiɗɗiraaɓe mum caka Yahuudu'en e yimɓe ummaatooje goɗɗe. Pol waɗi jahaale tati ngam seedugo Yeesu feere muuɗum woni Kisnoowo duniyaaru fuu (4:12).
Tokkindirki haalaaji:
Taaskitineeki pukara'en ngam seedamku 1:1-26
a. Yeesu iinani pukara'en Ruuhu 1:1-14
b. Keɓɗo pellel Yahuuda 1:15-26
Seedamku Linjiila haa Urusaliima 2:1—8:3
Seedamku Linjiila haa Yahudiya e Samariya 8:4—12:25
Seedamku Linjiila haa yotti Roma 13—28
a. Jahaaŋgal Pol aranal 13—14
b. Hawriinde haa Urusaliima 15:1-35
c. Jahaaŋgal Pol ɗiɗaɓal 15:36—18:22
d. Jahaaŋgal Pol tataɓal 18:23—21:16
e. Pol nder fursina e jahaaŋgal mum haa Roma 21:17—28:31