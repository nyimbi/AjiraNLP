Daakaareejo ɓurduɗo hallugo
1Nden gooto haa malaa'ika'en njoweeɗiɗo jogiiɓe taasaaje joweeɗiɗi go wari, wi'i yam: “War, mi hollete no daakaareejo ɓurduɗo hallugo, jooɗiiɗo haa berniwol maŋngol nyiɓaaŋgol dow ndiyamji ɗuuɗɗi hiitorte. 2Laamiiɓe duniyaaru mbaɗi daakaareeku bee maako, jooɗiiɓe haa duniyaaru nguyki bee njaram, waato daakaareeku maako.”
3Ruuhu naŋngi yam, malaa'ikaajo yahri yam haa ladde. Ton mi yi'i debbo ba'iiɗo ndabbaawa mboɗeewa. Nga ɗon heewi inɗe kuɗanɗe Allah, nga woodi ko'e joweeɗiɗi e luwe sappo. 4Debbo oo ɗon ɓorni limce ɗelemɗe e boɗeeje, o pawniiɗo bee kaŋŋeeri e kaa'e marɗe saman e luuluuje. O ɗon jogi jardugel kaŋŋeeri, keewŋgel kuuje nyidduɗe coɓɗe ɗe daakaareeku maako. 5Haa tiinde maako innde bee maana cuuɗiika winndaama: “Baabila maŋngol, daada daakaare'en e kuuje nyidduɗe haa duniyaaru.” 6Mi yi'i debbo oo wuyki bee ƴiiƴam senaaɓe Allah e bee ƴiiƴam seedooɓe Yeesu.
Nde mi yi'i mo, mi hayɗini masin. 7Malaa'ikaajo go wi'i yam: “Ngam ɗume a hayɗini? Mi wi'ete sirri debbo e ndabbaawa marŋga ko'e joweeɗiɗi e luwe sappo nga o wa'i. 8Ndabbaawa nga a yi'i, nga ɗonno naane, ammaa jonta nga walaa. Nga tammi wurtaago ngaska lugguka, nga dillan haa halkere. Jooɗiiɓe haa duniyaaru ɓe inɗe muuɗum'en mbinndaaka nder deftere ngeendam diga fuɗɗam duniyaaru kayɗinan to ɓe ngi'i ndabbaawa nga ngam nga ɗonno naane, nga walaa jonta, nga waŋgan fahin.
9Ngam faamugo ɗum, sey goɗɗo mara hikma. Ko'e joweeɗiɗi ɗe'e, ɗum kooseeje joweeɗiɗi ɗe debbo go ɗon jooɗi dow maaje. Kanje ngoni laamiiɓe njoweeɗiɗo boo, 10njowo ndo'ake, gooto ɗon laami, gooto boo waraay tawon. To o wari, doole o jooɗo ngam wakkati seɗɗa. 11Ndabbaawa nga ɗonno naane, ammaa jonta nga walaa, kaŋga woni laamiiɗo njoweetataɓo, o gooto nder njoweeɗiɗo boo, o dillan haa halkere.
12Luwe sappo ɗe a yi'i ngoni laamiiɓe sappo, ɓe puɗɗaay laamaago tawon, ammaa saa'a ngoota non ɓe keɓan baawɗe laamodaago bee ndabbaawa. 13Ɓe sappo fuu ɓe ngoodi numo wooto, ɓe ndokki ndabbaawa baawɗe e laamu maɓɓe. 14Ɓe kaɓan bee jawgel. Ammaa jawgel jaaloto ɓe, ngam kaŋgel woni Jawmiraawo jawmiraaɓe e Laamiiɗo laamiiɓe. Wonduɓe bee maako, ɓe ewnaaɓe e suɓaaɓe e hoolaaɓe, kamɓe boo ɓe njaaloto bee maako.”
15Malaa'ikaajo go wi'i yam: “Ndiyamji ɗi a yi'i, haa daakaareejo oo jooɗi, ɗum jama'aaje e mooɓe e ummaatooje e ɗemɗe. 16Luwe sappo ɗe a yi'i e ndabbaawa fuu nganyan daakaareejo go. Ɓe ɓoftan ko o mari fuu, ɓe accan mo temmbo, ɓe nyaaman kusel ɓanndu maako, ɓe ngulan mo. 17Ngam Allah ɗowi ɓerɗe maɓɓe haa ɓe kuuwa nufaye maako, ɓe kuuwa bee nufayeere woore, haa ɓe ndokka ndabbaawa baawɗe laamu maɓɓe haa to bolle Allah ngooŋɗi.
18Debbo mo a yi'i, kaŋko woni berniwol marŋgol laamu dow laamiiɓe duniyaaru.”