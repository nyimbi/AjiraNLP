1Caatinanɗo hoore mum nde woɗɓe ɗon pela ɗum,
o geweteeɗo bee juhuki, walaa hurgaago.
2To adili'en ɗuuɗi, ummaatoore seyoto,
ammaa to kalluɗo laamake, ummaatoore uuman.
3Giɗɗo hikma ɗon seyna baaba mum,
ammaa ɗakkotooɗo rewɓe daakaare'en halkan jawdi mum.
4Laamiiɗo kiitortooɗo gooŋga tabitinan lesdi,
ammaa ɗuɗɗinanɗo jomorli wilan ndi.
5Estanɗo keeddiɗɗum bee welnugo hunnduko
tuufnanto kosɗe mum tuuforgol.
6Kalluɗo nastan tuuforgol hakke mum,
ammaa adiliijo ɗon heewi seyo.
7Adiliijo ɗon suklano haala laafuɓe,
ammaa kalluɗo faamataa haala maajum.
8Jancooɓe pitinan berniwol,
ammaa hikma'en peewtinan tikkere.
9To hikmaajo waabotiri bee paataaɗo,
koo o tikki, koo o jali, de'ere woodaa.
10Mbarooɓe ko'e ɗon nganya laaɓɗo,
ammaa gooŋga'en kakkilanan yoŋki maako.
11Paataaɗo yeeynan metteeŋga mum fuu,
ammaa hikmaajo naŋgtan nga.
12To ardiiɗo ɗon nanana fewooɓe,
sukaaɓe maako fuu laatoto halluɓe.
13Woodi ko hawtata talakaajo e ɓilloowo ɗum:
Jawmiraawo hokki ɓe gite ɓe ɗiɗo fuu.
14Laamiiɗo kiitortooɗo laafuɓe bee gooŋga,
leeso laamu maako tabitan haa foroy.
15Ɓoccol e feloore mbaɗan hikma,
ammaa derkeejo jooftaaɗo semtinan daada mum.
16To halluɓe ɗuuɗi, hakkeeji boo ɗuuɗan,
ammaa adili'en ngi'an do'ere halluɓe.
17To a elti ɓiya, o siwtinte,
o hebbinan ɓernde ma welwelo.
18To annabaaku woodaa, yimɓe mbonnoto.
Ammaa to ɓe ɗowtanake tawreeta, barka laatanto ɓe.
19Maccuɗo eltataake bee bolle,
o faaman ɗe ammaa o ɗowtataako.
20To a yi'i goɗɗo jaawananɗo wolwugo,
tammanaago mo ɗuuɗaay, ndikka paataaɗo.
21Ɗelmananɗo maccuɗo mum diga o ɓiŋngel,
laatinan mo tuurtoowo.
22Tikkoowo umminan jokkirgol,
yaawa-ɓerndeejo ɗuɗɗinan hakkeeji mum.
23Mawnitaare neɗɗo leesnan mo,
ammaa yaŋkina-ɓerndeejo heɓan tedduŋgal.
24Cenndanɗo keɓal bee gujjo ɗon wanya yoŋki mum,
ngam o nani naaloore dow wuyɓe,
ammaa o feftaay gujjo man.
25Hulugo yimɓe woni tuuforgol,
ammaa koolotooɗo Jawmiraawo jooɗoto jam.
26Ɗuuɗɓe ɗaɓɓitan yerduye mawɗo,
ammaa kiita ngooŋɗuka iwan haa Jawmiraawo tan.
27Baɗoowo zunuuba woni nyidduɗo haa adili'en,
gooŋgaajo woni nyidduɗo haa halluɓe.