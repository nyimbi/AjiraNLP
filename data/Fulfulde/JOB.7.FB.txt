1Ngeendam neɗɗo haa duniyaaru laati bana ngeendam soojeejo.
O ɗon bana kuuwoowo kuugal ngeenaari,
2bana maccuɗo gonɗo nder naaŋge yenwirta ɗowdi,
bana kuuwoowo deenanɗo ngeenaari mum.
3Lebbi ɗuuɗɗi nder naaworlaaji, kanjum woni mardi am,
koo bee jemma boo torra accataa yam sam.
4To mi waalake, mi ɗon numa: “Ndey mi ummoto?”
Ammaa to jemma timmataa,
mi talloto dow be'itte haa weeta, haa mi safta boo.
5Tuundi loope e gilɗi cuddi ɓanndu am.
Laral ɓanndu am ɗon seeka, ɗon ila mbordi.
6Nyalɗe ɗon ndogga ko ɓuri horde cannyargal,
ɗe ɗon njinna, walaa tammunde!
7Siftor, ngeendam am laati bana henndu!
Mi meetataa yi'ugo balɗe hayru am.
8Koo moy yi'i yam jonta, meetataa yi'ugo yam fahin.
A tefatam ammaa mi tawataake.
9Bana ruuldere saŋkitirta, jinna,
non goɗɗo jipporto haa joonde maayɓe, lorataako fahin.
10O wartata saare maako kadiboo,
saare maako annditittaa mo fahin.
11Ngam maajum mi naŋgtataa hunnduko, mi wolwan.
Mi waŋginan ɗum ko ɓillata ruuhu am.
Mi siŋkan nder mettamɓeram am.
12Mi mbeela malla kuuŋga nder mbeela na,
haa njo'ina goɗɗo aynoowo yam?
13Nde mbi'mi: “Be'itte am nde'itintam,
sey waalorde hoyna siŋkuye am”,
14a neldi yam koyɗi, a hulni yam,
bee gi'ki nder jemma a diwni yam.
15Ɓe ɗeɗɗammi, ɓurantam wooɗugo,
ngam am – ndikka maayugo!
16Mi yiɗaa a juttina balɗe am fahin,
ɗe nafataa yam, accam, taa ɓillam.
17Ɗume neɗɗo maayanɗo haa ɓaŋgta mo,
haa a hakkilana mo masin?
18A laarndoto neɗɗo nde weeti fuu,
saa'iije fuu a ɗon linya mo.
19Ndey accata laarugo yam?
Ndey accata yam mi moɗa tuuɗe am?
20To mi waɗi hakke, ɗume ɗum waɗete,
an kakkilanoowo ɓii-Aadama?
Ngam ɗume cuɓɗa mi ngam kuri ma?
Mi teddani ma bana doŋngal na?
21A sali yaafaago aybeeji am.
Ngam ɗume a ittataa hakke am?
Neeɓataa mi waaloto nder lesdi boo.
A ɗaɓɓatam, ammaa mi tawataake fahin.