Ko Jawmiraawo halfini liman'en e Lewi'en
1Jawmiraawo wi'i Haruna: “An e ɓiɓɓe ma e yimɓe saare ma fuu, on ndoondoto aybeeji baɗaaɗi dow nokkuure seniinde. On ndoondoto boo aybeeji baɗaaɗi nder kuugal limanku mon. 2Waddu banndiraaɓe ma Lewi'en, lenyol kaaka ma, ɓe kuuwda bee maaɗa, ɓe mballe. An e ɓiɓɓe ma boo on kuuwan yeeso laymaaru seedamku. 3Ɓe kuuwdan bee ma nder laymaaru. Ammaa taa ɓe ɓadito kuuje ceniiɗe malla hirsirde, ngam taa on maayda on fuu. 4Ɓe mballete, ɓe kuuwdan bee maaɗa nder laymaaru fottirde, ammaa taa goɗɗo feere ɓadito on. 5On kuuwan haa nokkuure seniinde e hirsirde, ngam taa tikkere am ukkano Isra'iila'en fahin. 6Min mi suɓi banndiraaɓe mon Lewi'en nder Isra'iila'en fuu, ɓe laatano on dokkal, ɓe senaaɓe ngam am haa ɓe kuuwa haa laymaaru fottirde. 7Ammaa an e ɓiɓɓe ma, on kuuwan kuugal limanku haa hirsirde e haa ɓaawo wiirndallo boo. Mi halfini on kuuɗe ɗe'e. Limanku woni dokkal ngal ndokkumi on. To goɗɗo feere ɓaditake on, o mbareteeɗo.”
Geɗal liman'en
8Jawmiraawo wi'i Haruna: “Ndaa, mi halfini ma dokke kuuje ceniiɗe ɗe Isra'iila'en ittani yam fuu. Ɗe laato geɗal ma e geɗal danygol ma haa foroy, tabitinaaɗum bee farilla nduumiika. 9Ndaa ko laatanto ma nder dokke ɓurɗe senaago, ɗe ngulataake dow hirsirde: Dokke nyaamdu e kirseteeɗi ngam ittuki hakkeeji e kirseteeɗi ngam joɓki aybeeji. Kuuje ceniiɗe ɗe Isra'iila'en lii'anto yam fuu, ɗe laatanto ma, an e danygol ma. 10A nyaaman ko laatani ma nder kuuje ɓurɗe senaago. Ammaa sey worɓe tan nyaamata ɗe. Ɗum laatanto on huunde seniinde.
11Bana non boo dokke goɗɗe ɗe Isra'iila'en ittantammi malla lii'anto yam fuu, ɗe laatanto ma, an e ɓiɓɓe ma worɓe e rewɓe haa foroy, tabitinaaɗum bee farilla nduumiika. Koo moy nder saare ma, to soɓaay, nyaaman ɗe.
12-13Mi hokki ma kuuje ɓurɗe wooɗugo e kuuje ngesa arane waato nebbam e inaboojam e alkamaari. Ɗum fuu ɗum laatanto ma. Koo moy nder saare ma, to soɓaay, nyaaman ɗum.
14Ko Isra'iila'en lii'anto yam haa foroy fuu, ɗum laatanto ma haa foroy.
15To goɗɗo lii'anake yam ɓiɗɗo mum afo malla afi dabbaaji mum, ɗum laatanto ma boo. Ammaa sey a jaɓa coottaari ngam ɓiɓɓe afɓe e afi dabbaaji karminaaɗi fuu. 16Accu yimɓe cootta ɓiɓɓe muuɗum'en afɓe nder lewru danyeeki maɓɓe. Saman maɓɓe woni ceede cardi jowi, fodde etirgal suudu seniindu, suleyje teemerre fuu waɗan baakin kilo gootel. 17Ammaa afi na'i e baali e be'i coottataake, ɗi cenaaɗi ngam am. Sey a rufa ƴiiƴam maaji dow hirsirde, a wula ɓellere maaji bee yiite haa ɗum laatano yam uureeŋgol belŋgol pottuŋgol. 18Kusel maaji laatanto ma, waato biiwol ɓaŋgtaaŋgol e daŋngo nyaamo haa kirseteeɗi boo.
19Dokke ceniiɗe ɗe Isra'iila'en ittantammi fuu, mi hokki ma ɗe, an e ɓiɓɓe ma worɓe e rewɓe haa foroy. Ɗum tabitinaama bee farilla nduumiika. Kanjum woni alkawal duumiiŋgal ngal kaɓɓumi bee maaɗa e danygol ma, ngal tabitinaama bee maaɗa.”
20Jawmiraawo wi'i Haruna: “A heɓataa maral ndonŋgu, a marataa geɗal lesdi caka Isra'iila'en boo. Min woni maral maaɗa.”
Geɗal Lewi'en
21Jawmiraawo wi'i: “Mi hokki Lewi'en zakka ka Isra'iila'en ngaddantammi fuu. Kanjum woni ngeenaari ngam kuugal maɓɓe haa laymaaru fottirde. 22Taa Isra'iila'en ɓadito laymaaru fahin ngam taa ɓe ndoondo aybe, ɓe maaya. 23Lewi'en tan kuuwata haa laymaaru fottirde. To ɓe mbaɗi aybe nder kuugal maɓɓe, sey ɓe ndoondo ɗum. Kanjum woni farilla nduumiika haa gide mon fuu. Lewi'en keɓataa maral ndonŋgu caka Isra'iila'en, 24ngam mi marni ɓe zakka ka Isra'iila'en ittantammi. Ngam maajum mbi'mi ɓe ɓe keɓataa maral ndonŋgu nder Isra'iila.”
Zakka
25Jawmiraawo umri Muusa, 26o wi'a Lewi'en ni'i: “To on njaɓi zakka Isra'iila'en ka Jawmiraawo marni on, ittane mo zakka diga zakka ka keɓɗon. 27O limanan on ɗum bana dokkal alkamaari e inaboojam. 28Bana non onon boo on lii'anto Jawmiraawo dokkal haa zakka ka keɓoton haa Isra'iila'en. Dokkal man, ndokke ngal Haruna limanjo. 29Haa ko keɓoton fuu, ittane Jawmiraawo ɓurɗum wooɗugo bana dokkal ceniiŋgal. 30Wi' ɓe boo: To on ittani Jawmiraawo ɓurɗum wooɗugo, ɗum laati kal-kal bee alkamaari e inaboojam. 31Onon e yimɓe ci'e mon nyaama ɗum koo toy fuu, ɗum ngeenaari kuugal mon nder laymaaru fottirde. 32On mbaɗaay aybe to on ittani Jawmiraawo ɓurɗum wooɗugo, on coɓnataa dokke Isra'iila'en ceniiɗe, on maayataa boo.”