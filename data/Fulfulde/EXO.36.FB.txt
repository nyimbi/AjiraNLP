1“Becaleel e Oholiyabu e worɓe waawɓe fuu ɓe Jawmiraawo waɗi anndal nder ɓerɗe muuɗum'en, puɗɗi waɗugo koo ɗume nder suudu seniindu fuu bana Jawmiraawo umri ɗum.”
Muusa haɗi yimɓe waddugo dokke
2Muusa ewni Becaleel e Oholiyabu e worɓe waawɓe fuu, ɓe Jawmiraawo waɗi anndal nder ɓerɗe muuɗum'en, koo moy mo ɓernde muuɗum ummini ɗum o yaha haa kuugal, o huuwa ngal. 3Ɓe keɓi haa Muusa dokkal ngal Isra'iila'en ngaddi ngam huuwugo kuugal suudu seniindu. Fajiri fuu yimɓe ngaddani Muusa dokke caahiiɗe. 4Worɓe waawɓe fuu, huuwooɓe kuuɗe suudu seniindu feere feere, acci kuuɗe muuɗum'en, ngari, 5mbi'i Muusa: “Yimɓe ɗon ngadda ɗuuɗɗum, ko ɓuri haaje haa timmingo kuugal ngal Jawmiraawo umri huuwugo.” 6Muusa umri ɓe mbaɗa wooynaandu bana nii nder saŋngeere fuu: “Taa gorko malla debbo ɓesda waddugo dokkal ngam kuugal suudu seniindu!” Bana non ɓe kaɗiri yimɓe, taa ɓe tokko waddugo kuuje. 7Kuuje ke'i ngam kuugal ngal ɓe kuuwata fuu, haa ɗum lutti boo.
Baɗki jooɗorde senaande
8Waawɓe huuwugo caka huuwooɓe mbaɗi jooɗorde senaande bee godooje sappo ɗe gaaraaji leŋ ɗigguɗi baalaaɗi e carwinaaɗi e boɗeeji seɗɗa e boɗeeji coy, bee suuraaji keruba'en ɗi tuppitoowo baawɗo tuppiti. 9Njuutirka godoore waɗi meetir sappo e nayi, njaajirka maare boo meetir ɗiɗi, godooje fuu poti kal-kal. 10Becaleel jokkindiri godooje jowi, o nyooti ɗe. Non boo godooje jowi goɗɗe. 11O waɗi peɗinirɗe ɓoggi carwinaaɗi haa sera godoore ragareere haa jokkindiraaɗum gootum. Non boo haa sera godoore aranndeere haa jokkindiraaɗum feere. 12O waɗi peɗinirɗe cappanɗe jowi haa godoore woore, o waɗi boo peɗinirɗe cappanɗe jowi haa sera godoore wonnde haa jokkindiraaɗum ɗiɗaɓum. Peɗinirɗe maajum tiitotiri. 13O waɗi jokkinirɗe ɗe kaŋŋeeri cappanɗe jowi. O hawriti jokkindiraaɗe bee maaje, haa jooɗorde senaande fuu laati woore.
14Nden o waɗi godooje gaasa be'i ngam laymaaru dow jooɗorde senaande, godooje sappo e go'o o waɗi. 15Njuutirka godoore waɗi meetir sappo e jowi, njaajirka maare boo meetir ɗiɗi, godooje sappo e go'o fuu poti kal-kal. 16O jokkindiri godooje jowi, o nyooti ɗe, non boo godooje joweego goɗɗe. 17O waɗi peɗinirɗe cappanɗe jowi haa sera godoore ragareere haa jokkindiraaɗum gootum. O waɗi boo peɗinirɗe cappanɗe jowi haa sera jokkindiraaɗum ɗiɗaɓum. 18O waɗi jokkinirɗe ɗe njamndi mboɗeeri cappanɗe jowi ngam hawtugo laymaaru, ndu laato wooru. 19O waɗani laymaaru suddaare bee lare jawɗi baali boɗeeje, dow maare boo suddaare feere bee lare liɗɗi mawɗi.
20O waɗi kaataakooje darotooɗe ngam jooɗorde senaande ɗe leɗɗe gabde. 21Njuutirka kaataakowal waɗi meetir jowi, njaajirka maagal boo meetir gootel reetita walaa. 22Jogorɗe ɗiɗi potanɗe haa kaataakowal fuu ngam jogotirgo, bana non o waɗi haa kaataakooje jooɗorde senaande fuu. 23O waɗi kaataakooje ngam jooɗorde senaande: Noogas haa wuttudu fombina 24e kosɗe cappanɗe nayi ɗe cardi les kaataakooje man, kosɗe ɗiɗi les kaataakowal gootal haa jogorɗe maagal. 25O waɗi boo kaataakooje noogas haa wuttudu jooɗorde senaande woɗndu, waato wuttudu woyla, 26bee kosɗe maaje cappanɗe nayi ɗe cardi, kosɗe ɗiɗi les kaataakowal gootal. 27O waɗi kaataakooje joweego ngam wuttudu ɓaawo jooɗorde senaande, wuttudu hiirnaaŋge. 28O waɗi kaataakooje ɗiɗi ngam coɓɓuli jooɗorde senaande, wuttudu ɓaawo. 29Jogorɗe ɗiɗi haa les, non boo jogorɗe ɗiɗi haa dow baŋnge halagaare. Bana non o waɗi kaataakooje coɓɓuli ɗiɗi fuu. 30Woodi kaataakooje joweetati bee kosɗe maaje ɗe cardi, kosɗe sappo e joweego, kosɗe ɗiɗi les kaataakowal fuu.
31O waɗi leɗɗe gaafotooɗe bee leɗɗe gaware, jowi ngam kaataakooje wuttudu jooɗorde senaande wooru 32e gaafotooɗe jowi ngam kaataakooje wuttudu jooɗorde senaande nduya, fahin gaafotooɗe jowi ngam kaataakooje wuttudu ɓaawo jooɗorde senaande, waato wuttudu hiirnaaŋge. 33O waɗi gaafotooŋgal cakaawal dow kaataakooje, ngal gootal diga soɓɓundu ndu'u haa soɓɓundu nduya. 34O suddi kaataakooje bee kaŋŋeeri. O waɗi kalagaaje kaŋŋeeri ngam jogaago gaafotooɗe, o suddi gaafotooɗe boo bee kaŋŋeeri.
35O waɗi wiirndallo bee gaaraaji leŋ ɗigguɗi baalaaɗi e carwinaaɗi e boɗeeji seɗɗa e boɗeeji coy. Tuppitoowo baawɗo tuppiti ngo bee suuraaji keruba'en. 36O waɗani ngo daŋraŋge nayi ɗe leɗɗe gabde. O suddi ɗe bee kaŋŋeeri. Ɓilduɗe maaje boo ɗe kaŋŋeeri. O ɓolwini ngam maaje kosɗe nayi ɗe cardi. 37O waɗi wiirndallo ngam dammugal laymaaru bee gaaraaji leŋ ɗigguɗi baalaaɗi e carwinaaɗi e boɗeeji seɗɗa e boɗeeji coy, ɗum tuppitaaɗum. 38O waɗi daŋraŋge maago jowi e ɓilduɗe maaje e gaafe maaje bee kaŋŋeeri. Kosɗe maaje jowi ɗe njamndi mboɗeeri.