Hayru kalluɗo
1Ayuba jaabi:
Ayuba
2Naneeɗam, keɗite bee hakkiilo ko mi yiɗi wolwango on,
ɗum he'an ngam de'itingo yam.
3Duŋaneeɗam mi wolwa,
ɓaawo maajum on tokko bee jancugo.
4Kadi mi ɗon siŋka dow yimɓe na?
Sooynde munyal am walaa daliila na?
5Ndaareeɗam, nden kam on cakloto,
on mbaɗan juŋngo dow hunnduko.
6Min boo, to mi numi ko heɓi yam,
mi hultoran, mi diwnan.
7Koni halluɓe ngeeɗata?
Koni semmbe maɓɓe ɗon ɓesdo, ɓe ɗon ndottida?
8Ɓe njooɗoto jam bee ɓiɓɓe maɓɓe,
ɓe ngi'an koo ɓiɓɓe ɓiɓɓe maɓɓe boo.
9Ɓe ɗon njooɗi jam nder ci'e maɓɓe, walaa kulol sam,
masiibo boo warataa dow maɓɓe.
10Kalhali ɗon ndimna,
non na'i boo ɗon ndima, ndootataa sam.
11Halluɓe ɓe'e ngurtinan ɓikkoy bana tokkere,
derke'en ngaman.
12Ɓe ngiman bee mbaggu e moolooru,
haa hoolo algayta ɓe ceyoto.
13Bee hayru ɓe nyallirta balɗe fuu,
bee jam ɓe ɗon nasta joonde maayɓe boo.
14Ɓe mbi'an koo Allah boo: “Daaya min,
min ngalaa haaje anndugo muuyo ma.
15Moy Baawɗo kadi, haa min tokko mo?
Ko nafata min haa min toro mo?”
16Asee boo, hayru maɓɓe wonaay haa juuɗe maɓɓe!
Nufaye halluɓe daayake yam!
17Kay, nde noy Allah nyifi jayŋgol halluɓe?
Malla ndey o ukkani ɓe halkere?
Kadi ndey o hiiti ɓe bee ɓernuki?
18Ndey ɓe meeɗi laataago bana tiitiiho,
bana nyaande nde henndu maako saatundu ruuyni ɗum?
19Allah siganto ɓiɓɓe kiita aybe baaba na?
Sey o hiito mo, kaŋko baɗɗo aybe, haa o maata ɗum!
20Kalluɗo laarana yiitere mum kiita majjere mum,
sey o maata ɓernuki Allah Baawɗo.
21To o maayi, ko yaali mo bee saare boo,
to o timmini limgal lebbi maako fuu?
22Goɗɗo anndinan Allah muuɗum anndal na?
Naa ɗum kaŋko hiitoto ɓaŋgiiɓe na?
23Goɗɗo maayan bee semmbe muuɗum keewɗe,
o ɗon jooɗi bee jam, o walaa ɓilla.
24O ɗon fayi, buttuli maako keewi ɓellere,
bee mbosam i'e maako soofiri.
25Oya maayan bee laskal ɓernde,
bilaa mettaago hayru sam.
26Nder mbulwuldi ɓe mbaaloto ɓe ɗiɗo fuu,
saa'i maajum, gilɗi cuddan ɗiɗo fuu.
27Ndaa, bee laaɓɗum mi anndi ko numoton,
miccayeeji ɗi on mbaɗata ngam aybingo yam.
28On ɗon mbi'a: “Toy saare goɗɗo mawɗo oo?
Toy laymaaru ndu kalluɗo oo jooɗino?”
29On meeɗaay ƴamugo wartuɓe jahaaŋgal na?
On nanaay kubaruuji ɗi ɓe ngaddi na?
30Goɗɗo kalluɗo daɗan nyalaade halkere,
nyalaade tikkere Allah, o heɓan hisrude.
31Moy aƴata wi'go mo bee baŋguɗum o kalluɗo?
Moy warjoto halleende nde o waɗi?
32To o maayi, ɓe uwan mo,
nden ɓe aynan yenaande maako booɗɗum.
33Ɓoɗe ngaska man cuddan mo bee hakkiilo.
Yimɓe ɗuuɗɓe tokkoto waade maako haa pellel man,
non boo aartuɓe yeeso limataake sam.
34Kay! On mbaɗi yam de'itinki meere non.
Walaa gooŋga, sey rikici nder bolle mon!