Yeesu looti kosɗe pukara'en muuɗum
1Lutti nyalaade woore haa juulde Paska waɗa. Yeesu anndi saa'i muuɗum wari haa o acca duniyaaru, o hoota haa Baabiraawo. O yiɗi yimɓe maako nder duniyaaru, o yiɗi ɓe haa timmoode.
2Yeesu e pukara'en muuɗum ɗonno nyaamda, nden Iblisa waɗi numo nder ɓernde Yahuuda, ɓii Simon Iskariyot, ngam o zammbo Yeesu. 3Yeesu anndi, o wari diga Allah, o loroto haa Allah, o anndi boo Allah hokki mo baawɗe dow koo ɗume fuu. 4O acci nyaamugo, o ɓorti ngapaleewol maako, o haddi gudel. 5Nden o waɗi ndiyam haa taasawo, o fuɗɗi lootugo kosɗe pukara'en, o woosti ɗe bee gudel ngel o haddi. 6Nden o wari haa Simon Piyer. Piyer wi'i mo: “Jawmiraawo, an, a lootantam kosɗe?” 7Yeesu jaabi mo: “Jonta a anndaa ko mi waɗata tawon, ammaa a faaman ɗum yeeso seɗɗa.” 8Piyer wi'i mo: “Aa'a, a lootantaa yam kosɗe sam.” Yeesu wi'i mo: “To mi lootanaay ma kosɗe, a walaa geɗal haa am.” 9Simon Piyer wi'i mo: “Jawmiraawo, nden kam naa kosɗe tan a lootantammi, ammaa lootanam juuɗe bee hoore fuu.” 10Yeesu wi'i mo: “To goɗɗo yiiwake, o walaa haaje yiiwaago fahin. Sey kosɗe tan o lootata, ngam ɓanndu maako ɗon laaɓi. Onon on laaɓɓe, ammaa naa on fuu.” 11Yeesu anndi mo tammi zammbaago mo, ngam maajum o wi'i: “Naa on fuu on laaɓɓe.”
12Ɓaawo o timmini lootango ɓe kosɗe, o ɓorni ngapaleewol maako fahin, o jooɗi haa taabal nyaamugo, o wi'i ɓe: “On paami ko mi waɗani on na? 13On ɗon ewno yam moodibbo e Jawmiraawo, ɗum booɗɗum, ngam mi moodibbo fakat. 14To min moodibbo, Jawmiraawo, mi looti kosɗe mooɗon, nden kam haani onon boo on lootindira kosɗe mooɗon. 15Mi hokki on misaalu, ngam haa onon boo on mbaɗa bana mi waɗani on. 16Gooŋga mi wi'ata on: Kuuwoowo ɓurataa jaagorɗo muuɗum maŋngu, nelaaɗo boo ɓurataa nelɗo ɗum maŋngu. 17To on anndi ɗum, barka laatanto on to on mbaɗi ɗum.
18Mi wolwaay ɗum ngam mooɗon fuu, mi anndi suɓaaɓe am. Ammaa haani ko Deftere wi'i hiɓɓa: Mo ɗon nyaamda bee am, ummani yam. 19Mi ɗon wi'a on ɗum jonta, diga ɗum siwaa laataago ngam haa on nuɗɗina, min woni mo ngonmi to ɗum waɗi. 20Gooŋga mi wi'ata on: Koo moy jaɓi nelaaɗo am, jaɓi yam min. Koo moy jaɓi yam, jaɓi nelɗo yam.”
Yeesu waŋgini Yahuuda zammboto mo
(Matta 26:20-25; Markus 14:17-21; Luka 22:21-23)
21Ɓaawo Yeesu wolwi bolle ɗe'e, ɓernde maako sakli, o wi'i: “Gooŋga mbi'anmi on, gooto mooɗon zammboto yam.” 22Pukara'en ndaarndaartiri, ɓe anndaa dow moy o wolwi. 23Pukaraajo mo Yeesu yiɗi ɗum, ɗonno kommbi Yeesu haa taabal. 24Simon Piyer ɓaaƴi mo ngam haa o ƴama Yeesu dow moy o wolwi. 25Pukaraajo man ɓaari Yeesu ƴami mo: “Jawmiraawo, ɗum moy?” 26Yeesu jaabi mo: “Mi suuwan loŋngere nder takay, mo mi hokkata nde woni kaŋko.” Nden Yeesu hoo'i loŋngere, suuwi nde nder takay, hokki nde Yahuuda ɓii Simon Iskariyot. 27Nde Yahuuda jaɓi loŋngere maajum, Sayɗaanu nasti ɓernde maako. Yeesu wi'i mo: “Ko a yiɗi waɗugo, waɗ ɗum law.”
28Walaa koo gooto nder maɓɓe, taariiɓe taabal faami ngam ɗume Yeesu wi'i mo ɗum. 29Nde nii Yahuuda woni jogoowo ceede, ɗuuɗɓe tammi Yeesu wi'no mo o yaha o sooda kuuje ɗe ɓe mari haaje ngam juulde malla o hokka talaka'en huunde woɗnde. 30Nde Yahuuda jaɓi loŋngere go, o wurti law. Ɗum jemma.
Umroore hesre
31Nde Yahuuda wurti, Yeesu wi'i: “Jonta Ɓii-neɗɗo teddinaama, Allah boo teddinaama nder maako. 32Nde nii Allah teddinaama nder Ɓiɗɗo, Allah boo waŋginan tedduŋgal ngal Ɓiɗɗo mari bee hoore muuɗum. Jonta nii o waɗan ɗum. 33Ɓikkoy am, mi ɗon wondi bee mooɗon saa'i seɗɗa tawon. Ɓaawoɗon on tefatam, ammaa mi ɗon wi'a on jonta ko mi wi'no Yahuudu'en: On mbaawataa yahugo haa njahanmi. 34Mi ɗon hokka on umroore hesre: Ngiɗindire! Bana mi yiɗiri on, ngiɗindire onon boo. 35Dow maajum yimɓe fuu anndan on pukara'en am, to on ɗon ngiɗindira.”
Yeesu e Piyer
(Matta 26:31-35; Markus 14:27-31; Luka 22:31-34)
36Simon Piyer wi'i Yeesu: “Jawmiraawo, toy njahataa?” Yeesu jaabi: “A waawataa tokkaago yam haa njahanmi jonta, ammaa yeeso seɗɗa, a tammi tokkaago yam.” 37Piyer wi'i mo: “Jawmiraawo, ngam ɗume mi waawataa tokkaago ma jonta? Mi hokkan yoŋki am, mi maaya ngam maaɗa!” 38Yeesu jaabi: “Gooŋga a hokkan yoŋki maaɗa ngam am na? Gooŋga mi ɗon wi'e: Hiddeko asgumri u'a, a wi'an nde tati a anndaa yam.”