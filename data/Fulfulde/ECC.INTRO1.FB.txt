Nastuki
Deftere Gaazoowo ɗon wolwa dow hikma. Nde winnda ngam haa neɗɗo hula Allah, ɗowtano umrooje mum ngam Allah hiitoto mo, o hiitoto kuuɗe sirriije, booɗɗe e kalluɗe fuu (8:12; 12:1,13). Binnduɗo deftere nde'e o hikmaajo, o linyi ko huuwa haa duniyaaru fuu, o tawi: Meerejum meere, meere koros (1:2; 12:8). Walaa nafuuda ka neɗɗo heɓata haa duniyaaru ndu, sey torra (1:8; 2:21). Ko o waɗata fuu ɗum naŋngugo henndu non (1:6; 2:17; 4:6). Ko o waawata waɗugo fuu, ɗum seyoraago ko Allah yeɗani mo (2:24; 3:12; 5:18; 8:15; 9:7-9; 11:7-10). Ngam maajum sey o hoolo Allah (12:1).
Deftere nde'e tinndini boo bee laaɓɗum koo ɗume fuu ɗon bee saa'iire mum (3:1-8): Ngeendam e maayde, risku e laafere, torra e hayru … Nde samɗini boo hikma. Hikma ɓuri kuuje fuu, koo baawɗe, koo risku. Ammaa no neɗɗo mardiri hikma fuu boo woodi ko salorta mo: O anndaa ko tammi wargo, o waawataa jogitaago henndu, o walaa baawɗe dow nyalaade maayde (8:7-8). O waawataa boo faamugo ngam ɗume adiliijo ɗon heɓa ngeenaari kalluɗo e kalluɗo ɗon heɓa ngeenaari adiliijo saa'i feere. Allah feere muuɗum anndi koo ɗume fuu.
Tokkindirki haalaaji:
Nastuki 1:1-11
Gaazoowo linyi ko huuwa haa duniyaaru fuu 1:12—2:25
Koo ɗume fuu ɗon bee saa'iire mum 3
Kuuje meereeje, hikma e faataare 4—10
Wasuyeeji ngam yahdu neɗɗo 11—12