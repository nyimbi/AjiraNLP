1Kakkilane ko mi umri on fuu, ɗowtane ɗum. Taa ɓesde koo ɗume, taa uste koo ɗume haa maajum boo.
2To goɗɗo bi'ananɗo hoore mum annabiijo malla koyɗoowo koyɗi ummi caka mooɗon, wi'i o tammi hollugo on alaama malla kaayeefi, 3to alaama malla kaayeefi man laatake bana o wi'no on, to o wi'i on: Tokken ɗowanteeɓe jananɓe, en ndewa ɓe, 4taa nane bolle annabiijo malla koyɗoowo oo, ngam Jawmiraawo, Allah mooɗon foondan on ngam laarugo to on ngiɗi Jawmiraawo, Allah mooɗon bee ɓerɗe mon e yoŋkiiji mooɗon fuu. 5Tokke Jawmiraawo, Allah mooɗon, kule mo kaŋko tan! Kakkilane umrooje maako, nane ko o wi'ata on, njaggane mo, ɗakkotire bee maako! 6Annabiijo malla koyɗoowo oo, waazini on tuurtol dow Jawmiraawo, Allah mooɗon mo wurtini on lesdi Misra e rimɗini on diga jeyaaŋgu. Mbare mo, ngam o kalluɗo, o yiɗi selnugo on diga laawol ngol Jawmiraawo umri on tokkaago. Bana nii ittirton halleende caka mooɗon.
7To deerɗiraawo ma, ɓii daada ma malla ɓiya gorko malla ɓiya debbo malla debbo ma giɗaaɗo malla soobaajo ma mo ngiɗɗaa bana hoore ma, wi'ete bee sirri: Ndillen haa en ndewa ɗowanteeɓe woɗɓe ɓe a anndaa, kaakiraaɓe ma boo anndaa ɓe, 8ɓe ɗowanteeɓe ummaatooje taariiɗe ma, ɓadiiɗe malla daayiiɗe haa duniyaaru fuu, 9taa yerda, taa nanan mo sam! Taa enɗu mo, taa yurmin mo, taa faddu mo boo. 10Sey mbara mo! An aartu fiɗugo mo bee kaa'e, nden ummaatoore fuu fiɗa mo. 11Fiɗ mo bee kaa'e haa o maaya, ngam o ɗaɓɓi daaynugo ma bee Jawmiraawo, Allah ma mo wurtini ma lesdi Misra e rimɗini ma diga njeyaaŋgu Misra. 12Bana nii Isra'iila'en fuu nanan habaru man, ɓe kulan, ngam taa halleende bana nde'e meeta laataago caka mooɗon.
13Malla teema on nanan nder berniwol gootol caka berniiji ɗi Jawmiraawo, Allah hokkata on ngam njooɗon nder maajum, 14woɗɓe meere'en nder ummaatoore mon esti yimɓe wuro maɓɓe rewugo ɗowanteeɓe ɓe on anndaa. 15Tefe, linye haala man booɗɗum, ƴame seedooɓe. To on tawi haala ka'a ka gooŋga, to huunde nyiddunde nde'e laatake caka mooɗon fakat, 16doole on mbara yimɓe berniwol man fuu bee kaafahi, on nattina ɓe, kamɓe e ko woni nder maagol e dabbaaji maɓɓe fuu. 17Mooɓte keɓal konu gonŋgal ton fuu, mbaage ngal haa babal caka berniwol. Nden ngule berniwol e ko keɓal konu nder maagol fuu bee yiite, ɗum laato nguleteeŋga ngam Jawmiraawo, Allah mooɗon. Berniwol man laato winnde haa abada, taa goɗɗo nyiɓta ngol fahin. 18Taa goɗɗum e kuuje karamɗe lutta haa juuɗe mon, ngam haa tikkere Jawmiraawo saatunde feewta, o enɗa on, o hinno on, o ɗuɗɗinan on bana o hunani kaakiraaɓe mooɗon. 19Ammaa sey on nana koŋngol Jawmiraawo, Allah mooɗon, on ɗowtano umrooje maako fuu ɗe umranmi on hannde, on mbaɗa ko fottanta Jawmiraawo, Allah mooɗon.