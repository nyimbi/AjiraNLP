Ayuba gooŋɗini kuuɗe muuɗum
1Ndaa, gite am ngi'i ɗum fuu kadi,
noppi am nani e faami ɗum.
2Ko on anndi fuu, min boo mi anndi,
mi sakkitaaki ɓaawo mooɗon boo.
3Ammaa min, haa Baawɗo ngiɗmi wolwango,
haa maako boo mbaŋginanmi hujja am.
4On cuddi faataare bee pewe tan,
on fuu on hurgooɓe ɓe anndaa koo ɗume sam!
5Asee, to on naŋgtuno ɗemɗe mon,
ɗum waŋginanno on hikma'en!
6On nana hujja am,
on keɗito bolle seedamku am.
7Bee pewe on mballirta Allah na?
On laati fewooɓe ngam maako na?
8On ndaroto wakeere maako na?
On ceedanto Allah haa kiita na?
9Ɗum fottanan on to o wiɗiti on na?
On cargan mo bana ɓe cargirta neɗɗo na?
10Fakat o felan on bee caatal,
ngam on ɗon cenndindira yimɓe nder cuuɗiiɗum haa kiita.
11Bee maŋngu maako o hulnirta on,
bee baawɗe maako o diwnirta on.
12Ndaa, balndi mon nanndi bee ndoondi,
gaabi mon fuu ngalaa semmbe bana mahdi loope.
13Sey on njeeɗo, on nana ko mbolwanmi,
ko waɗata fuu waɗa.
14Ndaa, mi taaskake jootingo koo ngeendam am,
haa nder newre am kalfinanmi yoŋki am.
15Koo to o mbari yam ma, kaŋko mi hooloto,
haa mi gooŋɗina laabi am yeeso maako.
16Ammaa kanjum ɗum laatanto yam kisndam:
Ngam naafikiijo aaƴataa wargo yeeso Allah sam.
17Sey on nana, on keɗito haala am,
paame ko mi faamtinta.
18Ndaare, mi taaskake waŋgingo hujja am.
Mi anndi min mari gooŋga.
19Moy yiɗi wullaago yam kadi?
Nden kam mi jeeɗoto, mi taaskanto maayde am.
20Allah am, faddam diga kuuje ɗiɗi ɗe'e,
nden mi accan nyukkaago yeeso ma:
21Ittanam juŋngo ma teddananŋgo yam,
kultoreeŋgol ma boo, ngam taa ngol hulnammi.
22Ɓaawo maajum a ewno, min mi jaaboto
malla min boo mi ƴama, an a jaaboto.
23Noy limgal aybeeji am e boofi am?
Kadi anndinam tuurtol am e hakke am.
24Ɗume waɗi haa cuuɗana mi yeeso ma,
haa a laarammi bana mi konneejo ma?
25Ɗume ngiɗɗa? A taasna kuɗel joorŋgel na?
Malla haakoyel meereyel a riiwata?
26A winndi bolle caatuɗe dow am ngam do'ugo yam kiita,
a limani yam boofi nderkaaku am.
27Callalluuji a haɓɓata haa kosɗe am,
a ɗon wiɗito kuuɗe am e laabi am,
koo batteeji palanɗe am boo.
28Bana leggal nyolanŋgal,
bana limce ɗe mooƴi nyaami, mbonni ɗum
non neɗɗo timmirta.