1Innde woonde ɓuri jawdi ɗuuɗndi,
heɓugo yerduye ɓuri cardi e kaŋŋeeri saman.
2Diskuɗo e laafuɗo poti kal,
ngam Jawmiraawo waɗi ɓe ɗiɗo fuu.
3Kakkilɗo to yi'i sarru, o nyukkoto,
ammaa sooya-anndal'en tokkitinan laawol, ɓe naawnoto.
4Mbarjaari yaŋkinaare e kulol Jawmiraawo,
ɗum risku, tedduŋgal e ngeendam.
5Gi'e e tuuforli ɗon haa laawol faasikiijo,
aynanɗo yoŋki mum daayoto e maajum.
6Woownu derkeejo laawol ngol haani o tokko,
nden kam o selataa ngol, koo to o naywi.
7Laafuɗo ɗon haa juŋngo diskuɗo,
jaɓɗo nyamaande laatoto maccuɗo dokkuɗo mo nde.
8Aawanɗo halleende sodan sarru,
sawru tikkere maako yewan.
9Barka laatanto koo moy enɗi talakaajo, nyaamni mo.
10Riiw jancoowo, nden kam jokkirgol dillan,
haɓre e mbustu boo njinnan.
11Giɗɗo ɓernde laaɓnde, bolwanɗo bee maslahaaku,
laamiiɗo laatoto soobaajo maako.
12Gite Jawmiraawo ɗon ayna anndal kakkilɗo,
ammaa o do'an bolle faasikiijo.
13Mbaateendamjo wi'an: “Mbarooga ɗon yaasi,
nga mbaratam, to mi wurtake haa laawol.”
14Hunnduko debbo jananno woni ngaska lugguka,
mo Jawmiraawo tikkani ɗum, yanan nder maaka.
15Faataare ɗon haa ɓernde derkeejo,
ɓoccol elto riiwan nde haa ton.
16Ɓillanɗo laafuɗo mawninan mo,
ammaa hokkugo diskuɗo laafinan.
Bolle hikma cappanɗe tati
(22:17—22:24)
17Heɗitam haa mi yecce ko anndinooɓe marɓe hikma mbi'i.
Jaɓ anndal maɓɓe haa ɓernde ma.
18Ɗum booɗɗum to a dursi bolle maɓɓe,
haa keɓa lornugo ɗe foroy.
19Mi anndinte ɗe hannde,
ngam mi yiɗi a hoolo Jawmiraawo.
20Mi winndani ma bolle hikma'en cappanɗe tati,
ɗe fuu ɗe anndal tabitŋgal e sawariiji booɗɗi.
21Ɗe anndinte ko haani anndugo fuu,
haa keɓa wartirango nelɓe ma bolle gooŋga.
1
22Taa jaɓtu laafuɗo ngam o laafuɗo,
taa fewnu gooŋga leesɗo yeeso kiita,
23ngam Jawmiraawo jiŋngan ɓe,
o ittanan jaɓtuɓe ɓe ngeendam.
2
24Taa soobru bee yaawa-tikkereejo,
taa yahdu bee goɗɗo mo waawataa naŋgtugo hoore mum,
25ngam taa a woowa laabi maako,
a waɗana yoŋki ma tuuforgol.
3
26Taa fiy dammaana ngam goɗɗo,
taa nastu haala nyamaande maako.
27Ngam to a woodaa ko a yoɓra,
ɓe koocan koo be'itte maaɗa.
4
28Taa sottin keerol maral ma ɓooymawol
ngol kaakiraaɓe ma mbaɗi.
5
29To a yi'i goɗɗo goniijo nder kuugal mum,
anndu o huuwanan laamiiɓe, o huuwantaa leesɓe.