1“Taa goɗɗo waalda bee debbo baaba mum. Taa o toska baaba maako bee waɗugo kalluɗum ɗu'um.”
Yimɓe ɓe keɓataa nastugo mooɓtorde Isra'iila
2“Walaa gorko cortaaɗo malla mo jakari mum ta'a, nastata mooɓtorde yimɓe Jawmiraawo.
3Walaa njaaluujo malla danygol maako, koo nder yidere sappoore boo, nastata mooɓtorde yimɓe Jawmiraawo.
4Walaa Ammooniijo malla Mo'abiijo malla danygol maɓɓe, koo nder yidere sappoore boo, nastata mooɓtorde yimɓe Jawmiraawo haa foroy. 5Ngam saa'i on ngurtino lesdi Misra, ɓe mballitaay on bee nyaamdu e ndiyam dow laawol. Ɓe njoɓi Balaama ɓii Be'or, goɗɗo Petor nder Mesopotamiya, ngam o naala on. 6Ammaa Jawmiraawo, Allah mooɗon nananaay Balaama. O wartiri naaloore man barka, ngam Jawmiraawo, Allah mooɗon yiɗi on. 7Saa'i ummaatoore mon ɗon, taa on ɗaɓɓita hayru e salaaman maɓɓe sam.
8Taa njawe Edoomi'en, ngam ɓe banndiraaɓe mon. Taa njawe Misra'en boo, ngam on hoɗɓeno nder lesdi maɓɓe. 9Ɓiɓɓe maɓɓe nder yidere tataɓre keɓan nastugo mooɓtorde yimɓe Jawmiraawo.”
Umrooje dow saŋngeere konu
10“To on ngurtake, on mbaɗi saŋngeere haɓugo bee konne'en mooɗon, ndeente, taa on kuuwa cemtuɗum. 11To goɗɗo mon soɓi bee koyɗitaaki jemma, nden kam o wurto saŋngeere, o jooɗo yaasi saŋngeere. 12To kiikiiɗe waɗi, o yiiwo, ɓaawo mutki naaŋge, o lorto nder saŋngeere.
13Mbaɗe nokkuure ngam widdoyaago haa yaasi saŋngeere mon. 14Koo moy mooɗon mara gasirgal caka kuuje mum. To o dilli haaje maako, sey o wasa ngaska, o uwa coofe maako. 15Jawmiraawo, Allah mooɗon ɗon wondi bee mooɗon nder saŋngeere, ngam o hisna on, o hokka on konne'en wonɓe yeeso mon. Ngam maajum sey on cena saŋngeere mooɗon. Taa Jawmiraawo yi'a huunde semtinannde caka mooɗon, ngam taa o waylito, o acca on.”
Umrooje feere feere
16“To maccuɗo doggi jawmum, wari haa mooɗon ngam o hisa, taa lorne mo haa jawmiiko. 17Sey o jooɗo caka mooɗon, haa nokkuure nde o suɓi caka nokkuuje berniwol mooɗon. Taa ɓille mo.
18Taa Isra'iilaajo, gorko malla debbo, laato daakaareejo bee rewugo lawru. 19Taa nastine caahu ngeenaari njeenu nder suudu Jawmiraawo, Allah mooɗon ngam yoɓugo togayeeje koo ɗeye. Ngam ɗum nyidduɗum haa Jawmiraawo.
20Taa ndokke Isra'iilaajo nyamaande bee ndiyam, koo ceede koo nyaamdu koo huunde woɗnde. 21Sey jananno ndokkoton nyamaande bee ndiyam, ammaa naa goɗɗo lenyol mon. Ɗowtane umroore nde'e. Nden kam Jawmiraawo, Allah mooɗon barkiɗinan kuuɗe mon fuu nder lesdi ndi maroton.
22To on toganake Jawmiraawo, Allah mooɗon togayeere, kebbine ɗum law. Ngam Jawmiraawo ƴamtan ɗum. To on kebbinaay nde, ɗum laatoto aybe dow mooɗon. 23To on togaaki togayeere, naa ɗum aybe. 24Ammaa ko on togani Jawmiraawo, Allah mooɗon bee kunnduɗe mon, bee ngiɗa mooɗon, sey on kakkilana ɗum, on kebbitina ɗum.
25To a ɗon waanca nder ngesa inabooje keeddiɗɗa, a nyaaman haa a haara to a yiɗi. Ammaa taa waatu nder silaawo ma kam. 26Bana non boo, to a ɗon waanca nder ngesa alkamaari maako, to a yiɗi, a ittan cammeeje bee juŋngo kam. Ammaa taa ta'u bee wafdu.”