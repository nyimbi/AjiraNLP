Yettoore ngam mo'ere Jawmiraawo
1Yimre Daawuda. Ngam cenki haykaliiru Allah.
2Mi ɗon maŋgte, yaa Jawmiraawo, ngam a ummini yam,
a accaay konne'en am njalammi.
3Yaa Jawmiraawo Allah am, mi wookani ma,
an a yamɗitini yam.
4Yaa Jawmiraawo, a wurtini yam joonde maayɓe,
a yeeɗitini yam, a daayni yam bee nastanɓe ngaska.
5Ngimane Jawmiraawo, onon hoolaaɓe maako!
Maŋgte innde maako seniinde!
6Ngam tikkere maako neeɓataa sam,
ammaa mo'ere maako ɗon duura haa kaakaadi ngeendam fuu.
Maŋngariba, bojji ngaɗan,
ammaa fajiri, gookaali seyo.
7Min, nde mi ɗonno jooɗi jam,
saa'i man mbi'mi: “Mi dimmbataako sam.”
8Yaa Jawmiraawo, bee mo'ere ma, a tabitini hooseere am.
Ammaa saa'i a wiirni yam gite ma, mi hultori.
9Mi wookani ma, yaa Jawmiraawo,
yaa Allah am, mi tori ma ballal.
10Mi wi'i: “Ko keɓata to mi maayi,
to mi nasti ngaska lugguka?
Laatiiɗo mbulwuldi maŋgtete na?
O waawan anndingo gooŋgaaku ma na?
11Nanam, yaa Jawmiraawo!
Yurminam, yaa Jawmiraawo!
Laata balloowo yam!”
12A wartiri suno am gamol seyo,
a ɓorti yam limce buhuuje,
a ɓorni yam ngapaleewol seyo.
13Ngam maajum mi yimante, mi jeeɗataako!
Yaa Jawmiraawo, Allah am, mi maŋgtete haa foroy!