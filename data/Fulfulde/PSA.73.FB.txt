Yeɓre tataɓre
(Jabuura 73—89)
Kiita Allah ngooŋɗuka
1Yimre Asaf.
Fakat, Allah ɗon woonana Isra'iila,
laaɓa-ɓerɗe'en fuu ɗon maata mbooɗeeŋga maako.
2Ammaa min kam mi ɓadake fergaago,
lutti seɗɗa, kosɗe am moosto.
3Ngam mi haaji mawnitiiɓe,
saa'i mi yi'i hayru halluɓe.
4Kamɓe ɓe njarataa bone haa timmoode balɗe maɓɓe,
ɓe yamɓe, deeɗi maɓɓe tekki.
5Ɓe torrataako bana yimɓe woɗɓe,
ɓe ngalaa caɗeele bana yimɓe woɗɓe.
6Ngam maajum ɓe ɗon mawnito yeeso yimɓe,
ɓe ɓorni toonyaare boo bana ngapaleewol.
7Ɓerɗe maɓɓe ɗon ɓula halleende,
numooji maɓɓe fuu ɗum tuurtolji.
8Ɓe ɗon njanca yimɓe, ɓe ɗon mbolwa bolle kalluɗe ngam ɓillugo yimɓe,
ɓe ɗon mbolwa bee mawnitaare.
9Ɓe ɗon kallina asamanji,
haa duniyaaru boo ɓe ɗon mbolwa ko ɓe ngiɗi fuu.
10Ngam maajum yimɓe fuu ɗon ngaylito haa maɓɓe,
ɗon njara ɗuuɗal bolle maɓɓe bana yarugo ndiyam.
11Halluɓe ɗon mbi'a: “Allah anndataa ɗum,
Ɓaŋiiɗo walaa anndal sam.”
12Bana non halluɓe ɓe'e mba'i,
ɓe keɓi hayru foroy, jawdi maɓɓe ɗon ɓesdo.
13Meere aynumi hoore am nder senaare!
Meere boo aynumi juuɗe am ngam taa ɗe mbaɗa zunuuba!
14A torratam nyalaade fuu,
nde weeti fuu a ɓoccatam.
15To mi numno wolwugo bana halluɓe ɓe'e,
nden kam mi zammbotono yimɓe ma.
16Ngam maajum mi haɓdi faamugo ɗum,
ammaa ɗum salori yam,
17haa mi nasti haykaliiru Allah,
nden mi faami timmoode maɓɓe.
18Fakat a jo'inan ɓe dow nokkuuje moostanɗe,
a do'an ɓe nder halkere.
19Ɓe kalkan law, ɓe majjan,
timmoode maɓɓe laatoto hulniinde.
20Yaa Jawmiraawo, ɓe nanndi bee koyɗol dillanŋgol fajiri,
to a fini, a faalataa ɓe.
21Saa'i ɓernde am laski,
ngam haala man naawi yam masin,
22saa'i man mi paataaɗo, mi walaa faamu,
laatiimi bana ndabbaawa yeeso ma.
23Ammaa bee non fuu mi ɗon wondi bee maaɗa haa foroy,
a ɗon jogi juŋngo am.
24A ɗon ɗowammi fodde muuyo ma,
ɓaawo man a jaɓɓorto yam bee tedduŋgal.
25Moy laatani yam nder asama, sonaa an?
Nde nii mi ɗon wondi bee maaɗa,
walaa ko seynatammi haa duniyaaru.
26Koo to ɓanndu am jinni bee ɓernde fuu,
Allah woni tapaare am semmbiɗnde e geɗal am haa foroy.
27Fakat, daayotooɓe ma kalkan,
a nattinan yewɓe alkawal ma fuu.
28Ammaa min kam, ɓaditaago Allah wooɗani yam,
mi hooli Allah Jawmiraawo, kaŋko woni hisrude am.
Mi anndinan yimɓe kuuɗe ma fuu.