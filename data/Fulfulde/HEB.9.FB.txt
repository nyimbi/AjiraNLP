Suudu seniindu ɓooymaaru e hesru
1Alkawal aranal, kaŋgal boo ngal woodino farillaaji dow dewal e haykaliiru Allah nder duniyaaru ndu'u. 2Suudu laymaaru ndu deeɗi ɗiɗi waɗaama, aranndu ewnaama nokkuure seniinde. Nder maaru woodi jo'inirɗum pittirlaaji e taabal bee tamseeje jo'inaaɗe yeeso Allah. 3Ɓaawo wiirndallo ɗiɗaɓo, woodi yeɓre wi'eteende yeɓre ɓurnde senaago. 4Nder maaru woodi gulduɗum uurle cuddaaɗum fuu bee kaŋŋeeri e sundukru alkawal suddaandu bee kaŋŋeeri. Nder sundukru man woodi taasawo kaŋŋeeri bee mannu nder maago e sawru Haruna finniindu e alluhaaje kaa'e ɗiɗi bee bolle alkawal binndaaɗe dow maaje. 5Dow sundukru man woodi suuraaji keruba'en laatiiɓe misaalu tedduŋgal Allah. Ɓe mbeeɗi bileeji maɓɓe dow jooɗorde ngam kefergal. Ammaa walaa haaje min tinndina kuuje ɗe'e fuu.
6Nde kuuje fuu ndarnaama bana nii, liman'en tokki nastugo suudu aranndu nder laymaaru kala nyalaade fuu, ngam haa ɓe kuuwa kuuɗe maɓɓe. 7Ammaa suudu ɗiɗawru nder laymaaru, sey hooreejo liman'en tan nastata ton, kaŋko boo hitaande fuu nde woore. O ɗon nasta bee ƴiiƴam ɗam o lii'anto Allah ngam hoore maako e ngam hakkeeji ɗi ummaatoore waɗi bilaa anniya. 8Ndaa ko Ruuhu Ceniiɗo anndinta bee kuuje ɗe'e: Yaake suudu aranndu nder laymaaru ɗon dari tawon, laawol nastugo suudu ɗiɗawru nder laymaaru maɓɓitaaki tawon. 9Ɗum misaalu ngam wakkatiire jonta. Ɗum yiɗi wi'go: Dokke e kirsaaɗi lii'anaaɗi Allah mbaawataa laɓɓingo numo ɓernde dewanɗo mo. 10Umrooje ɗe'e ndaarani ɓanndu neɗɗo, waato haala nyaamdu e njaram e laɓɓinki kuuje bee laabi feere feere. Ɗum nafi haa wargo saa'iire nde Allah sannji ɗum fuu.
11Ammaa jonta Almasiihu wari. Kaŋko woni hooreejo liman'en dow kuuje booɗɗe ɗe ngarani en jonta. O saali gal laymaaru ɓurndu ndu naane mawnugo e wooɗugo. Juuɗe yimɓe mbaɗaay ndu, waato ndu iwaay haa duniyaaru ndu'u. 12Almasiihu nasti nde woore nder laymaaru, ɗum he'i haa foroy. O nastaay bee ƴiiƴam jawɗi be'i e ga'i, ammaa bee ƴiiƴam maako. Bana nii o heɓrani en coottaari duumiindi. 13Ƴiiƴam jawɗi be'i e ga'i e ndoondi wiige mbiccaama dow yimɓe soɓɓe, seni ɓe haa laɓɓini ɓalli maɓɓe, 14nde non kam, ƴiiƴam Almasiihu ɓuran nafugo piw. Bee baawɗe Ruuhu duumiiɗo o hokkiri yoŋki maako haa Allah bana njawdiri ndi walaa aybe koo seɗɗa. Ƴiiƴam maako laɓɓinan numo-ɓerɗe meeɗen, wilan kuuɗe ɗe njahrata en haa maayde, ngam en njaggano Allah geeto.
15Ngam maajum Almasiihu woni hakkunndeejo Allah bee yimɓe nder alkawal kesal. O maayi ngam soottugo yimɓe diga aybeeji ɗi ɓe mbaɗno yaake ɓe ɗonno nder alkawal aranal, ngam haa ewnaaɓe Allah njaɓa ndonŋgu nduumiiŋgu ngu Allah iinani ɓe.
16Ngam haa ɗereewol alkawal ndonŋgu huuwtinire, sey tammiiɓe ronugo ngooŋɗina baɗɗo alkawal nga'al maayi. 17Ngam ɗereewol alkawal ndonŋgu nafataa, sey to binnduɗo ngol maayi bee gooŋga. 18Kanjum waɗi, koo alkawal aranal boo huuwtiniraaka, sey nde ngal tabitinaama bee ƴiiƴam. 19Nde Muusa waŋginani ummaatoore fuu umrooje nder tawreeta, nden o hoo'i ƴiiƴam ga'i e ƴiiƴam jawɗi be'i hawtaade bee ndiyam, non boo gaasa be'i mboɗeeha coy bee haako isop o wicci ɗam dow deftere tawreeta e ummaatoore fuu. 20O wi'i: “Ƴiiƴam ɗa'am ɗon tabitina alkawal ngal Allah umri on ɗowtanaago.” 21Bana non boo, Muusa wicci ƴiiƴam dow laymaaru e dow kuuje dewal fuu. 22Fodde tawreeta, kuuje fuu laɓɓinaama bee ƴiiƴam. Walaa yaafuye hakkeeji, sonaa to ƴiiƴam rufaama.
Sadaka Yeesu itti hakkeeji
23Kuuje gonɗe haa asama laatiiɗe misaaluuji haa ko woni nder asama ɗe'e, doole ɗe laato cenaaɗe bana non. Ammaa kuuje haa asama mari haaje kirseteeɗi ɓurɗi saman. 24Ngam Almasiihu nastaay haykaliiru ndu yimɓe mahi, kayru kam, ɗum misaalu ngam haykaliiru gooŋgaaru tan. Ammaa o nasti nder asama, ngam haa o seetto en yeeso Allah. 25Hooreejo liman'en haa Yahuudu'en ɗon nasta nokkuure seniinde hitaande fuu bee ƴiiƴam ndabbaawa. Ammaa Almasiihu nastaay nde ɗuuɗɗum ngam hokkugo yoŋki maako. 26To o waɗino non, diga fuɗɗam tageeki duniyaaru o torrotono nde ɗuuɗɗum. Ammaa o waŋgi jonta haa timmoode zamanuuji fuu, o waŋgi nde woore tan ngam foroy, ngam haa o itta hakkeeji bee lii'anaago Allah yoŋki maako. 27Koo moy fuu maayan nde woore, ɓaawoɗon Allah hiitoto ɗum. 28Bana non Almasiihu boo hokki yoŋki muuɗum nde woore ngam o itta hakkeeji ɗuuɗɓe. O waŋgan ɗiɗawre, naa ngam o itta hakkeeji, ammaa ngam o hisna reenɓe mo.