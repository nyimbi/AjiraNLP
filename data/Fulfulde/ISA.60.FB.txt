Tedduŋgal Urusaliima garanŋgal
1Umma, yaynu! Ngam annoora maaɗa wari, tedduŋgal Jawmiraawo wari dow ma. 2Nyiɓre ɗon sudda duniyaaru, nyiɓre nyiɓɓunde boo ɗon sudda ummaatooje. Ammaa dow maaɗa Jawmiraawo ɗon yayna, tedduŋgal maako ɗon waŋga dow maaɗa. 3Ummaatooje ngaran haa annoora maaɗa, laamiiɓe boo haa jayŋgol ngol a fuɗɗi waŋgingo. 4Tijja, laar nder taarde fuu: Yimɓe ma ɗon mooɓo, ɗon ngara haa maaɗa. Ɓiɓɓe ma worɓe ɗon ngara diga daayiiɗum, ɓiɓɓe ma rewɓe ɓe roondeteeɓe dow asaaŋgal. 5A yi'an ɗum, a seyoto, seyo ma waŋgan. Ɓernde ma welweltan ngam seyo. Ngam jeynitaare mbeela waylititto gal maaɗa, risku ummaatooje boo waran haa maaɗa. 6Mooɓre geelooɗi cuddete, ɗi ngaran diga Mediyan e Efa. Yimɓe Saba fuu ngaran, ɓe ngaddan kaŋŋeeri e uurle, ɓe ngaazoto maŋgtooje Jawmiraawo. 7Tokke Keedar fuu mooɓoto haa maaɗa. Jawɗi Nebayot laatanto ma lii'eteeɗi. A lii'oto ɗi dow hirsirde, mi yerdoto ɗi. Mi mawninan daraja suudu am ko ɓuri naane.
8Ɓeye piirata bana duule, bana pooli piiranɗi haa caɓɓe muuɗum'en? 9Duuɗe ɗon tammoro yam, laanaaje Tarsis ɗon ardo, haa ɗe ngartira ɓikkoy ma e cardi ma e kaŋŋeeri ma diga daayiiɗum. Ɓe ɗon ngara maŋgtugo innde Jawmiraawo Allah maaɗa, mo Ceniiɗo Isra'iila, mo hokki ma daraja.
10Jawmiraawo wi'i Urusaliima: “Jananɓe nyiɓtoto mahi ma, laamiiɓe maɓɓe kuuwante. Ngam nder tikkere am mi fiyi ma, ammaa nder hinnuye am mi enɗete. 11Dammuɗe ma maɓɓititto foroy, ɗe maɓɓataako jemma e naaŋge fuu, haa ɓe ngadda risku ummaatooje haa maaɗa, ɓe njahra laamiiɓe maɓɓe boo bee tokkindirki. 12Ammaa to ummaatoore malla laamu sali huuwango ma, ɗum halkan. Ummaatooje ɗe'e nattan fuu.
13Tedduŋgal Libanon waran haa maaɗa, non boo leɗɗe cemmbiɗɗe e irin leɗɗe booɗɗe mawɗe e pamare fuu ngam fawnugo nokkuure am seniinde. Mi teddinan nokkuure nde kosɗe am njaaɓata ton. 14Ɓillooɓe ma ngaran haa maaɗa ɓe turiiɓe. Yawiiɓe ma cujidante. Ɓe ewnete Berniwol Jawmiraawo, Siyona, berniwol Ceniiɗo Isra'iila.
15Naane ɓe acci ma, ɓe nganyi ma, walaa koo gooto nasti nder maaɗa. Ngam maajum mi hokkete daliila mantaago foroy, a laatoto nokkuure seyo diga yidere haa yidere. 16A musinan haa ummaatooje e haa laamiiɓe. Nden kam a anndan min Jawmiraawo mi kisnoowo ma e coottoowo ma, min Allah Yaakubu, mi Baawɗo. 17Haa pellel njamndi mboɗeeri ngaddanmi kaŋŋeeri, haa pellel njamndi ɓaleeri ngaddanmi cardi, haa pellel leggal, njamndi mboɗeeri, haa pellel kaa'e boo njamndi ɓaleeri. Mi jo'inan salaaman bana aynoowo ma, adilaaku boo bana laamanooɓe ma. 18Haala toonyaare meetataa naneego nder lesdi ma, haala bonnuki e halkere meetataa naneego nder keeri ma fuu. A inndan mahi ma Kisndam, dammuɗe ma boo Maŋgtoore.
19Naaŋge laatataako annoora ma nyalawma fahin, lewru boo yaynantaa ma jemma. Min Jawmiraawo mi laatoto annoora ma haa foroy, min Allah maaɗa mi laatoto jayŋgol ma ɗelkanŋgol. 20Naaŋge maaɗa mutataa, lewru maaɗa sottataa. Ngam min Jawmiraawo mi laatoto annoora ma haa foroy. Nden nyalɗe suno ma timman. 21Yimɓe ummaatoore ma fuu laatoto adili'en. Ɓe maran lesdi haa foroy. Min tiggi lisal man, mi waɗi kuugal nga'al ngam waŋgingo daraja am. 22Pamaro mon laatoto ujineere, ɓurɗo leesugo caka mooɗon boo ummaatoore semmbiɗnde. Min Jawmiraawo mi waɗan ɗum nder wakkati maajum bee jaawal.”