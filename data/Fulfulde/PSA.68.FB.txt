Yettoore laatano Allah kisnoowo baawɗo
1Ngam kaliifaajo gime. Yimre Daawuda.
2Allah ummo, wolwa, konne'en maako caŋkititto,
wanyɓe mo ndoggan diga yeeso maako!
3Bana cuurɗe caakorto nder henndu,
bana taari ɓolwirta nder yiite,
non halluɓe kalkirta haa yeeso Allah!
4Ammaa adili'en ceyoto,
ɓe mbelmbeltan yeeso Allah,
ɓe ɗon perti, ɓe ɗon keewi seyo e welwelo!
5Ngimane Allah, maŋgte innde maako!
Taaskitine laawol ngam Allah ba'iiɗo duule!
Innde maako Jawmiraawo, ceye yeeso maako!
6Allah ɗon jooɗi haa joonde mum seniinde,
kaŋko woni baaba atiime'en, gooŋɗinoowo rewɓe yurumɓe.
7O hokkan yeewaaɓe saare haa ɓe njooɗodo bee yimɓe,
o fiistan haɓɓaaɓe, o hokka ɓe hayru.
Ammaa tuurtooɓe njooɗoto nder ladde yoornde.
8Yaa Allah, saa'i a ardi ummaatoore ma,
a ta'i ladde hamaadaare,
9lesdi dimmbi, asamanji toɓni iyeele
ngam garki ma, yaa Allah Isra'iila,
baŋguɗo dow hooseere Sina.
10A toɓni iyeele ɗuuɗɗe, yaa Allah,
a hesɗitini maral ma tampuŋgal.
11Ummaatoore ma jooɗi nder maagal,
nder mbooɗeeŋga ma a taaskitini ngal ngam laafuɓe, yaa Allah.
12Jawmiraawo wolwi,
nelaaɓe rewɓe ɗuuɗɓe ngooyni habaru jaalorgal:
13“Laamiiɓe jama'aaje konu ɗon ndogga bee pargal!”
Rewɓe haa saare ɗon cennda keɓal konu.
14Poola ɗon mari bileeji cardi e
liiliiji kaŋŋeeri laaɓndi.
Koni ngiɗɗon waalaago nder baalɗe?
15Saa'i Allah Baawɗo saŋkiti laamiiɓe ton,
o toɓni mallimallooje dow hooseere Calmon.
16Hooseere Baasan woni hooseere Allah,
nde mari ƴuuge ɗuuɗɗe.
17Onon kooseeje marɗe ƴuuge ɗuuɗɗe,
koni kaajoton hooseere nde Allah seyori jooɗaago ton?
Jawmiraawo jooɗoto ton haa foroy!
18Allah ɗon warda bee mootaaji pucci ujineeje ujineeje,
Jawmiraawo ɗon caka maɓɓe dow hooseere Sina,
haa nokkuure seniinde.
19A eeŋgi haa nokkuure townde,
a yahri naŋngaaɓe, a jaɓi dokke diga yimɓe,
koo tuurtooɓe boo ngaddani ma dokke,
ngam haa mbaɗana hoore ma jooɗorde, yaa Jawmiraawo am.
20Yettoore laatano Jawmiraawo nyalaade fuu!
O ɗon roondo doŋgle meeɗen!
Kaŋko woni Allah kisnoowo en.
21Allah meeɗen woni Allah kisnoowo,
Jawmiraawo Allah meeɗen ɗon hisna en maayde.
22Allah fusan ko'e konne'en mum,
tabitɓe dow laawol zunuuba.
23Jawmiraawo wi'i: “Mi lortinan konne'en mon diga Baasan,
mi lortinan ɓe diga luggeeŋga mbeela boo,
24ngam haa on njampa ƴiiƴam maɓɓe,
dawaaɗi mon boo taha ɗam.”
25Yimɓe fuu ngi'i jahaaŋgal jaalorgal ma, yaa Allah,
ɓe ngi'i no a nastiri haykaliiru ma, yaa Laamiiɗo am.
26Yimooɓe ardi, fiyooɓe moolooji cakiti,
hakkunde maɓɓe faanyɓe rewɓe bee bawɗi.
27“Ngette Allah nder mooɓtorde yimɓe mum!
Ngette mo, onon asŋgol Isra'iila fuu!”
28Lenyol Benyamin, gaajiijo woni arano dow maɓɓe,
nden mawɓe Yahuuda bee mooɓre muuɗum'en,
ɓaawo man mawɓe Zabulon e Neftali.
29Allah maaɗa waɗi anniya laatingo ma cemmbiɗɗo.
Waŋgin baawɗe ma yaa Allah,
ɗe kuuwtinirɗa ngam wallugo min!
30An jooɗiiɗo nder haykaliiru ma haa Urusaliima,
haa laamiiɓe ngaddante dokke,
31furkita ndabbaawa mbaaliiŋga caka kewe,
tokkere ga'i e nyalbi nder ummaatooje,
haa ɓe fuu ɓe ngara ɓe leestane, ɓe lii'ano ma cardi maɓɓe.
Saŋkitit ummaatooje giɗɗe haɓre!
32Mawɓe Misra ngaran haa maaɗa,
Etiyopiya'en mbeeɗan juuɗe muuɗum'en law heedi Allah.
33Onon laamuuji duniyaaru, ngimane Allah!
Ngime maŋgtoore Jawmiraawo!
34Ngimane Allah ba'iiɗo moota pucci mum nder asamaawu ɓurŋgu towugo,
nder asamaawu duumiiŋgu!
Ndaa o ɗon ɓaŋgta sawtu maako cemmbiɗɗo
35Anndite baawɗe Allah,
maŋngu maako dow Isra'iila,
baawɗe maako nder duule!
36Yaa Allah a kuleteeɗo, a ɗon nder nokkuuje ma ceniiɗe!
Kaŋko woni Allah Isra'iila,
o ɗon hokka ummaatoore maako semmbe e baawɗe.
Yettoore laatano Allah!