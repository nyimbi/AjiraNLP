Yeesu nasti Urusaliima
(Markus 11:1-11; Luka 19:28-40; Yuhanna 12:12-19)
1Nde ɓe ɓadi Urusaliima, ɓe njotti wuro Baytifaaji, gal Hooseere Jaytunje, Yeesu neli pukara'en muuɗum ɗiɗo. 2O wi'i ɓe: “Naste wuro wonŋgo yeeso mooɗon to, on tawan wamnde e molde maare ɗon kaɓɓi. Piiste ɗe, ngaddaneeɗam. 3To goɗɗo wi'i on koo ɗume, njaabe mo: Jawmiraawo woodi haaje maaje, law o accanan on ɗe.” 4Ɗum waɗi non ngam hiɓɓingo bolle annabiijo, biiɗo:
5“Mbi'e berniwol Siyona:
Ndaa laamiiɗo ma ɗon wara haa maaɗa,
o jaŋkiniiɗo, o ba'iiɗo wamnde e molde maare.”
6Pukara'en go ndilli, ɓe mbaɗi bana Yeesu umruno ɓe. 7Ɓe ngaddi wamnde e molde maare. Ɓe ndaɗɗi limce maɓɓe dow maaje, nden Yeesu wa'i. 8Yimɓe ɗuuɗɓe mbe'iti limce muuɗum'en dow laawol, woɗɓe boo itti lice leɗɗe mbe'iti ɗe dow laawol. 9Mooɓre ardunde Yeesu e tokkiinde ɓaawoɗon mbi'a bee sawtu: “Hosanna, tedduŋgal laatano Ɓii Daawuda! Barka laatano garanɗo bee innde Jawmiraawo! Hosanna, tedduŋgal laatano Allah nder asama!”
10Nde Yeesu nasti Urusaliima, berniwol fuu dimmbi. Jooɗiiɓe ton ƴamƴamtiri: “Gorko oo, ɗum moy?” 11Mooɓre jaabi ɓe: “Ɗum Yeesu, annabiijo iwɗo Nasaratu nder lesdi Galiili.”
Yeesu nder haykaliiru
(Markus 11:15-19; Luka 19:45-48; Yuhanna 2:13-22)
12Nden Yeesu nasti haykaliiru. O faarti soorrooɓe e soodooɓe wonɓe nder maaru fuu, o hippi taabe sannjooɓe ceede e koromje soorrooɓe pooli. 13O wi'i ɓe: “Ndaa ko winnda: Suudu am wi'ete suudu waɗugo do'a, ammaa onon, on laatini ndu lowol fasooɓe.”
14Wumɓe e woosɓe ngari haa Yeesu nder haykaliiru, o yamɗitini ɓe. 15Mawɓe liman'en e moodiɓɓe tawreeta tikki nde ɓe ngi'i kuuɗe kayɗiniiɗe ɗe o waɗi, ɓikkoy boo ɗon ngooka nder haykaliiru, ɗon mbi'a: “Hosanna, tedduŋgal laatano Ɓii Daawuda!” 16Ɓe mbi'i Yeesu: “A ɗon nana ko koy mbi'ata na?” Yeesu jaabi: “Ooho, mi ɗon nana. On meeɗaay jaŋngugo ko winnda na: Bee kunnduɗe ɓikkoy e musinankoy a taaskitinani hoore ma maŋgtoore.” 17Nden o acci ɓe, o wurti berniwol, o dilli haa Baytaniya, o waali ton.
Yeesu naali ibbi
(Markus 11:12-14,20-24)
18Jaŋngo man fajiri cub nde Yeesu ɗon loro haa berniwol, o maati dolo. 19O yi'i ibbi kommbi laawol, o yehi les maaki, ammaa o tawaay koo ɗume, sey haakooji tan. Nden o wi'i ibbi: “Taa a meeta rimugo ɓiɓɓe sam!” Law ibbi go yoori. 20Nde pukara'en ngi'i ɗum, ɓe kayɗini. Ɓe ƴami Yeesu: “Noy ibbi ki yoori law bana nii?” 21Yeesu jaabi ɓe: “Gooŋga mbi'anmi on: To on ngoodi nuɗɗinki, on cekaay, nden kam, on mbaawan waɗugo naa ko mi waɗi ibbi ki tan, ammaa ko ɓuri ɗum boo. Koo to on mbi'i hooseere nde'e: Ɗoofa diga ɗo ɗisoya nder weendu, ɗum waɗoto. 22To on ngoodi nuɗɗinki, on keɓan ko on tori fuu.”
Haa toy baawɗe Yeesu iwi?
(Markus 11:27-33; Luka 20:1-8)
23Yeesu dilli, nasti haykaliiru. Nde o ɗon ekkitina yimɓe, mawɓe liman'en e ndotti'en Yahuudu'en ngari haa maako, ƴami mo: “Bee duŋayeere moy a waarata kuuje ɗe'e? Moy duŋani ma waɗugo bana nii?” 24Yeesu jaabi ɓe: “Min boo, mi ƴaman on huunde woore. To on njaabake yam, nden kam, min boo mi wi'an on bee duŋayeere moy mi waɗata kuuje ɗe'e. 25Moy duŋani Yuhanna waɗango yimɓe baptisma?” Allah naa malla yimɓe? Ɓe puɗɗi sarwootirgo hakkunde maɓɓe, ɓe mbi'mbi'tiri: “To en mbi'i Allah, o ƴaman en: koni on nuɗɗinaay Yuhanna? 26Ammaa to en mbi'i yimɓe boo, en ɗon kula yimɓe, ngam yimɓe fuu nuɗɗini Yuhanna o annabiijo.” 27Ngam maajum ɓe njaabi: “Min anndaa.” Yeesu wi'i: “Min boo mi wi'ataa on bee duŋayeere moy mbaɗanmi kuuje ɗe'e.”
Balndol dow ɓiɓɓe ɗiɗo
28“Ko numoton dow balndol ngo'ol? Goɗɗo woodi ɓiɓɓe ɗiɗo. O yehi haa arano, o wi'i mo: Ɓiŋngel am, yah huuwoy haa ngesa inabooje hannde. 29O jaabi: Mi yahataa. Ammaa ɓaawo man o numti, o yehi. 30Nden baaba yehi haa ɗiɗaɓo, wi'i mo ko o wi'no arano. Kaŋko boo o jaabi: Mi yahan, jawmam! Ammaa o yahaay. 31Caka ɓiɓɓe ɗiɗo ɓe'e, moy waɗi ko baaba mum yiɗi?” Ɓe mbi'i mo: “Arano.” Nden Yeesu wi'i ɓe: “Gooŋga mbi'anmi on: Jomnooɓe e rewɓe daakaare'en aartan on nastugo laamu asamanji. 32Ngam Yuhanna wari haa mooɗon, o holli on laawol adilaaku, on nuɗɗinaay mo. Ammaa jomnooɓe e rewɓe daakaare'en nuɗɗini mo. Koo nde on ngi'i ɗum, on tuubaay, koo ɓaawoɗon boo on nuɗɗinaay mo.”
Balndol dow remooɓe ngesa inabooje
(Markus 12:1-12; Luka 20:9-19)
33“Nane balndol goɗŋgol: Woodi jawmu saare feere, o waɗi ngesa inabooje, o taarni ka bee kowaagol, o waɗi ɓiɗɗirde inaboojam, o mahi suudu towndu ngam aynoowo ngesa. Nden o halfini ka remooɓe, o dilli jahaaŋgal. 34Nde saa'i teɓugo inabooje waɗi, o neli jaggiiɓe maako haa remooɓe go ngam ɓe njaɓana mo inabooje ngesa maako. 35Remooɓe naŋngi nelaaɓe maako, ɓe ɓocci gooto, ɓe mbari gooto, tataɓo boo ɓe piɗi mo bee kaa'e. 36O neli nelaaɓe woɗɓe ɓurɓe ɓeya ɗuuɗugo haa maɓɓe fahin, ɓe mbaɗi ɓe bana no ɓe mbaɗino aartuɓe. 37Ɓaawo man o neli ɓiyiiko haa maɓɓe, o wi'i: Ɓe teddinan ɓiyam. 38Ammaa nde remooɓe ngi'i ɓiyiiko, ɓe mbi'i hakkunde maɓɓe: Ndaa, kaŋko woni donoowo. En mbara mo ngam haa en mara ndonŋgu maako. 39Ɓe naŋngi mo, ɓe cakkini mo yaasi ngesa inabooje, ɓe mbari mo.”
40Yeesu ƴami ɓe: “Kadi to jawmu ngesa inabooje wari, ɗume o waɗata yimɓe ɓe'e?” 41Ɓe njaabi mo: “O halkan halluɓe ɓe'e bilaa enɗam, nden o halfitinan ka remooɓe woɗɓe, tammiiɓe hokkugo mo ɓenndalooje to saa'i man yottake.” 42Yeesu wi'i ɓe: “On meeɗaay jaŋngugo ko winnda nder Defte Ceniiɗe na?
Hayre nde mahooɓe ngudini,
laati hayre talkumoore ɓurnde saman.
Jawmiraawo waɗi ɗum,
ɗum kaayeefi haa gite meeɗen.”
43Ngam maajum mi ɗon wi'a on: “Allah hoositan laamu muuɗum, hokkan ngu ummaatoore woɗnde tammiinde rimugo ɓenndalooje. [44Koo moy do'i dow hayre nde'e, sampititto. To nde do'i dow goɗɗo boo, nde naman mo.]”
45Mawɓe liman'en e Farisa'en nani balndi ɗi Yeesu waɗi, ɓe paami dow maɓɓe o wolwi. 46Nden ɓe tefi dabare naŋngugo mo, ammaa ɓe kuli yimɓe, ngam yimɓe ɗon ndaara mo bana annabiijo.