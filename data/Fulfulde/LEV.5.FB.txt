Daliilaaji kirseteeɗi ngam ittuki hakkeeji
1“Ndaa daliilaaji ɗi goɗɗo lii'oto kirseteeɗi ngam ittuki hakkeeji:
To goɗɗo ɗon yeeso kiita, o nani o naaleteeɗo sonaa o waŋgina ko o yi'i malla ko o nani, ammaa o waŋginaay ɗum, nden kam ɗum aybe dow maako.
2To goɗɗo hakkilaay, meemi coɓɗum koo ɗume, bana caaɗŋgu huunde ladde malla caaɗŋgu ndabbaawa saare malla caaɗŋgu ladoojum, o laatoto coɓɗo, ɗum aybe dow maako.
3To goɗɗo hakkilaay, meemi coɓɗum koo ɗume haa neɗɗo, saa'i o anndi ɗum, ɗum laatoto aybe dow maako.
4To goɗɗo hakkilaay, yaawi, hunake hunayeere o waɗan booɗɗum malla kalluɗum, saa'i o faamti ɗum, ɗum laatoto aybe dow maako.
5To goɗɗo laatake aybuɗo nder kuuje ɗe'e, sey o waŋgina hakke maako, 6o waddana Jawmiraawo mbaalu malla mbeewa kirseteeɗum ngam ittuki hakke maako. Limanjo lii'o kirseteeɗum man ngam ittugo hakke goɗɗo oo.
7To goɗɗo waawaay heɓugo ɗum, nden kam o waddana Jawmiraawo pooli masar ɗiɗi malla pooloy ɗiɗoy, gootel kirseteeŋgel ngam ittuki hakke, gootel boo guleteeŋgel. 8Sey o hokka ɗi limanjo. Limanjo aarta lii'aago poola kirseteeŋga ngam ittuki hakke. O yewa daande maaga, ammaa taa o itta hoore maaga. 9O wicca ƴiiƴam maaga seɗɗa haa wuttudu hirsirde, o ɓiɗɗa ƴiiƴam luttuɗam haa les maare. Kanjum woni kirseteeŋga ngam ittuki hakke. 10Nden limanjo lii'o poola feere nguleteeŋga, fodde umroore. Bana nii limanjo lii'orto kirsaaŋga ngam ittuki hakke goɗɗo go, kaŋko boo o heɓan yaafuye.
11To goɗɗo waawaay heɓugo pooli masar ɗiɗi malla pooloy ɗiɗoy, nden kam o wadda kuroori ɗiggundi kilo tati, ɗum dokkal ngam ittuki hakke. Taa o waɗa nebbam dow maari, taa o ɓesda uurle boo, ɗum dokkal ngam ittuki hakke, naa dokkal nyaamdu. 12O yahra kuroori man haa limanjo. Kaŋko o hoo'a haa maari geɗal ciftinorgal, deydey tamndande, o wula ɗum dow hirsirde, hawtaade bee guleteeɗi ngam Jawmiraawo. Kanjum woni dokkal ngam ittuki hakke. 13Bana nii limanjo lii'orto dokkal ngam daliila hakke goɗɗo go, kaŋko boo o heɓan yaafuye. Kuroori luttundi laatanto liman'en, bana dokke nyaamdu boo.”
Kirseteeɗi ngam joɓki aybeeji
14Jawmiraawo wi'i Muusa: 15“To goɗɗo yewi umroore Allah, waɗi hakke bilaa anniya ngam o hokkaay Jawmiraawo ko woodani ɗum, sey o waddana Jawmiraawo njawdiri mbaalu ndi walaa aybe, ndi kirseteendi ngam joɓki aybe maako. Saman maari fota bee ceede cardi fodde etirgal suudu seniindu. 16Kadiboo o yoɓa ko o hokkaayno, o ɓesda dow maajum yeɓre woore nder geɓe jowi boo. O hokka ɗum fuu limanjo. Limanjo lii'o njawdiri kirseteendi ngam joɓki aybe goɗɗo go, kaŋko boo o heɓan yaafuye.
17To goɗɗo hakkilaay, luuti umroore Jawmiraawo koo ndeyeere, ɗum aybe dow maako. 18Sey o yahrana limanjo njawdiri mbaalu ndi walaa aybe, ndi kirseteendi ngam joɓki aybe maako. Saman maari fota deydey no a ta'ata. Limanjo lii'o kirseteendi man ngam daliila aybe ko goɗɗo waɗi bilaa anniya go, kaŋko boo o heɓan yaafuye. 19Kanjum woni kirseteeŋga ngam joɓki aybe, ngam o waɗi aybe dow Jawmiraawo fakat.”
20Jawmiraawo ɓesdi wi'ugo Muusa: 21“Ndaa daliilaaji ɗi goɗɗo lii'oto kirseteeŋga ngam joɓki aybe: To goɗɗo waɗi hakke, yewi umroore Jawmiraawo, ngam o sali hokkititgo ko keeddiɗɗiraawo maako sigi haa maako malla ko o hooci haa keeddiɗɗiiko malla ko o wujji malla ko o jaɓti mo bee doole 22malla o tawi huunde majjunoonde, o fewi dow maajum, o hunake dow fewre, o wi'i o tawaay ɗum malla o hunake dow fewre ngam suuɗugo aybewol koo ngole irin maajum, 23-24to goɗɗo waɗi hakkeeji irin ɗi'i, sey o yoɓa koo ɗume ko o heɓi bee rikici maako. Nyalaade nde o lii'oto kirseteeŋga joɓki aybe maako, sey o hokkita ɗum jawmiijum, o ɓesda dow maajum yeɓre woore nder geɓe jowi boo. 25Sey o waddana Jawmiraawo njawdiri mbaalu ndi walaa aybe, ndi kirseteendi ngam joɓki aybe maako. Saman maari fota deydey no a ta'ata. 26Limanjo lii'ano ndi Jawmiraawo kirseteendi. Goɗɗo go heɓan yaafuye aybeeji mum ɗi o waɗi fuu.”