Alkawal Allah bee Isra'iila'en haa hooseere Sina
1Nyannde go'oore nder lewru tataɓru ɓaawo gurtaaki Isra'iila'en lesdi Misra, nyalaade man ɓe njotti ladde Sina. 2Ɓe ummino diga Refidim, ɓe njotti ladde Sina, ɓe caŋngini ton kommbi hooseere. 3Muusa wa'i hooseere ngam fottugo bee Allah. Haa yeereere hooseere ton, Jawmiraawo ewni Muusa, o wi'i mo: “Ndaa nii mbi'ata Isra'iila'en, danygol Yaakubu: 4On ngi'i ko mbaɗmi Misra'en, no mi roondiri on bana dutal roondorto ɓiyum'en dow bileeji mum, mi waddi on haa ɗo haa kommbi am. 5Jonta, to on nanani yam fakat, to on ɗowtanake alkawal am, nden kam on laatoto ummaatoore am yiɗaande caka ummaatooje fuu, koo nde duniyaaru fuu, min jeyi. 6Onon boo, on laatanto yam laamu liman'en e ummaatoore senaande. Kanjum mbi'ata Isra'iila'en.” 7Muusa warti haa saŋngeere, ewni ndotti'en Isra'iila, yecci ɓe ko Jawmiraawo umri mo fuu. 8Yimɓe ummaatoore fuu njaabi: “Ko Jawmiraawo wi'i fuu, min mbaɗan ɗum!” Muusa lornani Jawmiraawo jaawaabu maɓɓe.
9Nden Jawmiraawo wi'i Muusa: “Mi waran haa ma nder duule tekkuɗe, ngam haa Isra'iila'en nana to mi ɗon wolida bee ma, ɓe koolo ma haa foroy.” Muusa lornani Jawmiraawo ko ummaatoore wi'no.
10Fahin Jawmiraawo wi'i Muusa: “Lora haa yimɓe ummaatoore, umru ɓe ɓe cena ko'e maɓɓe hannde e jaŋngo, ɓe loota limce maɓɓe boo. 11Ɓe taaskano faɓɓijaŋngo, ngam faɓɓijaŋngo min Jawmiraawo mi jippoto gite ummaatoore fuu dow hooseere Sina. 12Waɗ keerol taarotooŋgol yimɓe ummaatoore fuu, wi'ɓe: Kakkile, taa on mba'o dow hooseere, taa on meema les maare boo! Koo moy meemi hooseere fuu, o mbareteeɗo! 13Koo ɗum goɗɗo malla ndabbaawa, ɓe accataa yeeɗa. Ammaa taa goɗɗo meema ɗum: Ɓe piɗan ɗum bee kaa'e malla bee kuri. Sey to yimɓe nani sawtu luwal, ɓe mba'o dow hooseere.” 14Muusa jippi wari haa ummaatoore. O umri yimɓe cena ko'e maɓɓe, ɓe loota limce maɓɓe boo. 15Nden o wi'i ɓe: “Taaskane faɓɓijaŋngo! Taa ɓadite rewɓe mooɗon!”
16Nyannde tataɓre nde weeti, pelmaali e ma'e e ruulde tekkunde ngaɗi dow hooseere e hoolo luwal semmbiɗŋgo masin. Yimɓe ummaatoore woɗɓe nder saŋngeere fuu ndiwni. 17Muusa wurtini ɓe saŋngeere ngam ɓe ɓadito Allah. Ɓe ndari les hooseere. 18Hooseere Sina fuu suuri cuurɗe, ngam Jawmiraawo jippi dow maare nder yiite. Cuurɗe man eeŋgi dow bana cuurɗe ɓolinirde. Hooseere fuu dimmbi masin. 19Hoolo luwal ɗon ɓesda saatugo. To Muusa wolwi, Jawmiraawo ɗon jaabo mo nder felmaaŋgo. 20Jawmiraawo jippi haa yeereere hooseere Sina, ton o ewni Muusa, Muusa wa'iti haa yeereere hooseere. 21Jawmiraawo wi'i mo: “Jippa, reentin yimɓe taa ɓe caalo keerol ngam laarugo yam, ngam taa ɗuuɗɓe maɓɓe maaya! 22Koo liman'en ɓaditotooɓe yam boo, sey ɓe ceno ngam taa tikkere am ukkano ɓe.” 23Muusa wi'i Jawmiraawo: “Fakat, yimɓe mba'ataako hooseere Sina, ngam a reentini min, a wi'i: Waɗ keerol kommbi hooseere, sen nde.” 24Jawmiraawo wi'i mo: “Lorta haa saŋngeere, nden a wa'ita, an bee Haruna. Ammaa liman'en e yimɓe, taa ɓe caalo keerol ngam wargo haa am, ngam taa tikkere am ukkano ɓe.” 25Muusa jippi, wari haa ummaatoore, yecci nde ɗum.