Seyo keɓɗo yaafuye
1Yimre Daawuda ekkitinoore.
Seyo laatani goɗɗo mo Allah yaafake sooynde ɗowtaare mum e hakke mum fuu.
2Seyo laatani goɗɗo mo Jawmiraawo limanaay ɗum aybeeji
mo naafikaare walaa haa ɓernde muuɗum.
3Yaake mi waŋginaayno hakkeeji am,
i'e am ɗonno tampi daliila uumaali am nyalɗe fuu.
4Jemma e naaŋge fuu juŋngo ma teddani yam,
semmbe am jinni bana ndiyam nder ceeɗu.
5Nden mi waŋginani ma hakke am,
mi suuɗaay aybe am.
Mi wi'i: “Sey mi waŋginana Jawmiraawo kuuɗe sooynde ɗowtaare am.”
An boo a yaafani yam aybeeji am fuu.
6Ngam maajum, sey hoolaaɓe ma fuu toro ma
nder wakkatiire haandunde.
Koo to ndiyamji cemmbiɗɗi pacci,
ɗi njottataako ɓe.
7An woni nyukkorde am, a faddatam e ɓillaare,
a ɗon taarnammi bee gookaali seyo ngam a hisni yam.
8Jawmiraawo wi'i: “Mi ekkitinte e mi sappinte laawol ngol a tokkoto,
mi ɗowete, mi aynete.
9Taa laate bana puccu malla alfadariire
ɗum walaa faamu,
ɗum ɗowtantaako ma, sonaa to a dooli ɗum
bee labaŋgal e huuruure.”
10Halluɓe njaran boneeji ɗuuɗɗi,
ammaa Jawmiraawo ɗon woonana kooliiɗo ɗum.
11Ceyore Jawmiraawo, onon adili'en,
onon laaɓa-ɓerɗe'en fuu, ngooke bee seyo!