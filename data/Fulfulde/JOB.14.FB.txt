Ayuba tinndini dammuki ngeendam
1Koo moy neɗɗo, to daada mum danyi ɗum,
balɗe mum ɗuuɗataa, cakle ɗuuɗɗe ɗon.
2Bana pinndi o fuɗa, o ɗayla,
o ɗon saalo law bana ɗowdi, o duurataa.
3Irin maako a accataa hakkilango mo,
a ɗon yahra mo kiita bee maaɗa.
4Moy waawata wurtingo huunde laaɓnde diga huunde soɓnde?
Walaa koo goɗɗo.
5Ndaa, a ta'ani neɗɗo nyalɗe mum,
lebbi maako limaaɗi, an waɗi ɗum,
o waawataa ƴaɓɓaago keerol man.
6Accu ɓillugo mo, hokku mo fooftere,
o seyo bana goɗɗo kuuwoowo timminɗo kuugal muuɗum.
7Lekki koo kiye fuu mari tammunde,
ngam ki wilitan, koo to ɓe pe'i ki,
lice kecce boo puɗan haa tuggere.
8Ɗaɗi maaki to nduuri nder lesdi kam,
koo to tuggere waati nder ngesa man,
9to ɗum mettake ndiyam, ɗum hesɗitan,
bana fuɗŋgo jubaaŋgo ɗum wilitan.
10Ammaa neɗɗo, to maayi, ɗum timmi non.
Nde poofɗe maako timmi, toy mo kadi?
11Teema nyalaade woɗnde, beeli fuu ɓeeɓoto,
maaje boo njooran.
12Ammaa maayɓe fuu ummitittaako sam,
saa'i asama ɗon, ɓe pinataa sam,
walaa maayɗo pinanɗo diga ɗoyŋgol mum.
13Ko mi yiɗi kam: Suuɗam haa joonde maayɓe,
nyukkam ton haa to ɓernde ma feewti.
Ta'anam wakkati ki ciftortaami.
14Kadi ɓii-Aadama yeeɗitan to maayi na?
Sey mi reena, mi munyana torraaji,
haa to nyalɗe ɓuranɗe hoygo ngari.
15Saa'i maajum a ewno yam, mi jaabo ma,
nden a tefan yi'ugo kuugal juuɗe ma.
16Saa'i maajum a suklanto palanɗe am,
nden a acca boo suklanaago hakkeeji am.
17Haa nder booro a maɓɓata tuurtol am,
a yaafoto hakkeeji am.
18Ammaa ndaa, koo hooseere boo nde yibbinte, sampititto,
koo tapaaje tabitɗe boo ɗe cottinte.
19Ndiyam ɗon nyaamta kaa'e caatuɗe,
loope lesdi boo, ilam iyeende ilnan ɗe,
non boo tammunde neɗɗo, an a halkan nde.
20A do'an mo haa lesdi, o dilla
a wonnan mo yeeso, nden a riiwan mo.
21Ɓiɓɓe maako teddinaama, o anndaa sam
malla boo ɓe leestinaama, o maatataa ɗum sam.
22Sey torraaji nder ɓanndu maako naawata mo,
sey ngam maako tan ɓernde maako sunoto.