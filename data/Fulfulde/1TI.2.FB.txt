Ekkitinol dow do'aaje nder mooɓtorde
1Ndaa ko aartanmi wasaago on: Mbaɗe do'aaje e torɗe e gettooje ngam yimɓe fuu. 2Ndo'ane laamiiɓe e marɓe baawɗe fuu, ngam haa en njooɗo nder salaaman e de'ere, nder kulol Allah e neɗɗaaku fuu. 3Ɗum huunde woonde fottanannde Allah Kisnoowo men, 4ngam o yiɗi yimɓe fuu kisa, keɓa faamugo gooŋga. 5Ngam Allah o gooto, woodi boo neɗɗo hakkunndeejo yimɓe bee Allah boo gooto, kaŋko woni Yeesu Almasiihu. 6O hokki hoore maako ngam coottaari yimɓe fuu. Bana nii o gooŋɗiniri anniya Allah nder saa'iire nde Allah ta'ino ɗum. 7Ngam man Allah waɗi yam mi gooynoowo e nelaaɗo, mi ekkitinoowo ummaatooje boo fodde nuɗɗinki e gooŋga. Gooŋga mi wi'i, mi fewaay!
8Ngam maajum, mi yiɗi worɓe mbaɗa do'a koo toy, ɓe ɓaŋgta juuɗe maɓɓe cenaaɗe heedi Allah, bilaa tikkere malla jokkirgol. 9Rewɓe boo, mi yiɗi ɓe ɓorno limce pottuɗe ɓorneego, ɓe laato ne'iiɓe e semtooɓe. Taa ɓe pawno bee moorɗi caɗɗi malla bee kaŋŋeeri malla bee luuluuje malla bee limce ɗuuɗa-samanje, 10ammaa bee kuuɗe booɗɗe, bana ko haandani rewɓe wi'anɓe ɓe hulɓe Allah. 11Sey debbo heɗito ekkitinol bee jeende e ɗowtaare timmunde. 12Mi duŋantaako debbo o ekkitina malla o laamano gorko, ammaa sey o jeeɗo.
13Ngam Allah aarti tagi Aadamu, ɓaawoɗon boo Hawwa. 14Naa Aadamu jaɓi esto, ammaa debbo jaɓi ngo, luuti umroore Allah. 15Ammaa fuu e non, debbo hisan bee danyugo ɓikkoy to o tiiɗi nder nuɗɗinki e yiide e nder senaare bee ne'aare.