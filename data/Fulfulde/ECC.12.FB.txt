1Siftor tagɗo ma nder saa'i sukaaku ma, hiddeko balɗe kalluɗe ngara, hiddeko duuɓi ɓadito haa mbi'ata: Ɗum fottantaa yam fahin, 2hiddeko naaŋge e jayŋgol e lewru e koode nyiɓɓa, duule boo lorto ɓaawo iyeende. 3Nyannde maajum aynooɓe ndiwnan, semmbiɗɓe turoto. Namooɓe accan namugo ngam ɓe ɗuuɗaay, laaranɓe gal wurdere suudu ngi'ataa laaɓɗum. 4Pareeje yolnde maɓɓoto, sonyo namrude ustoto, koo siikaaŋgo sonndu boo findinan yimɓe, gimi yimooɓe njinnan. 5Yimɓe miijoto nokkuuje towɗe, ɓe kulan waancugo boo. Lawjahi ɗon finna, mbaɓɓattu boo fiiran bee bone, ko welnata nyaamdu boo welnataa.
Koo moy yahan haa saare mum duumiinde, woyanɓe mo taaroto dow laawol. 6Ɓoggi cardi piistoto, taasawo kaŋŋeeri fusan, mbulku boo fusan haa seeɓoore ndiyam, cafirɗum sampititto nder ɓulndu. 7Mbulwuldi loroto haa lesdi haa ndi wonno, poofɗe ngeendam loroto haa Allah mo hokki ɗe.
8Meereejum meere, koo ɗume fuu woni meere. Nii Gaazoowo wi'i.
Bolle Gaazoowo ragareeje
9Gaazoowo laataaki hikmaajo tan, ammaa o ekkitini boo yimɓe ko o anndi. O foondi, o linyi e o mo'ini balndi ɗuuɗɗi. 10O ɗaɓɓiti winndugo bolle belɗe, bolle ɗe o winndi fuu, ɗe darnuɗe e gooŋɗuɗe.
11Bolle hikma'en nanndi bee sawru seeɓndu ndu gaynaako, hawtanɓe ɗe boo nanndi bee suufuuje ɗisaaɗe, ɗum fuu gaynaako gooto hokki ɗum.
12Hakkil boo ɓiŋngel am: Winndugo defte ɗuuɗɗe timmataa, jaŋgde ɗuuɗnde boo somnan ɓanndu.
13Ndaa timmoode ko wi'a fuu: Hul Allah, ɗowtana umrooje mum. Ɗum waajibi dow yimɓe fuu, 14ngam Allah hiitoto kuuɗe men fuu, koo booɗɗe koo kalluɗe, koo sirriije fuu boo.