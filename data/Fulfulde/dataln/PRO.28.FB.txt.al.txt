1  Kalluɗo doggan, koo to taasnanɗo mo woodaa, ammaa adiliijo ɗon hoolɗini bana mbarooga. 

2  To ummaatoore tuurti, laamananɓe nde ɗuuɗan. Ammaa jam ɗon tabita to goɗɗo marɗo anndal e kirseeku ɗon laamo. 

3  Marɗo baawɗe, ɓillanɗo laafuɓe nanndi bee iyeende saatunde nde luttintaa nyaamdu. 

4  Accuɓe tawreeta maŋgtan halluɓe, ammaa ɗowtantooɓe tawreeta konan ɓe. 

5  Halluɓe paamataa ko fotti, ammaa ɗakkotiranɓe bee Jawmiraawo paaman koo ɗume fuu. 

6  Talakaajo tokkiiɗo gooŋgaaku ɓuri diskuɗo tokkotooɗo laabi leliiɗi. 

7  Ɗowtantooɗo tawreeta, kaŋko woni ɓiɗɗo kakkilɗo, ammaa kawtanɗo bee daakaare'en semtinan baaba mum. 

8  Ɗuɗɗinanɗo jawdi mum bee riba e ndiyam, ko o mooɓti fuu laatanto enɗoowo laafuɓe. 

9  To goɗɗo sukki noppi mum ngam taa o nana tawreeta, tornde maako laatoto nyiddunde haa Allah. 

10  Majjinanɗo gooŋga'en dow laawol kalluŋgol, kaŋko bee hoore maako o yanan nder ngaska maajum, ammaa timmuɓe keɓan hayru. 

11  Diskuɗo ɗon laara hoore mum hikmaajo, ammaa laafuɗo kakkilɗo annditan naa non. 

12  To adili'en njaalake, juulde waɗan, ammaa to halluɓe ɓaŋgake, yimɓe nyukkoto. 

13  Cuuɗanɗo aybeeji mum heɓataa jaalorgal, ammaa mo waŋgini ɗi, acci ɗi, heɓan hinnuye. 

14  Barka laatanto kulɗo Jawmiraawo foroy, ammaa saata-hooreejo yanan nder sarru. 

15  Bana mbarooga ubbanŋga e ɓoodu weelaandu, non kalluɗo laamaniiɗo ummaatoore laafuɓe wa'i. 

16  Laamiiɗo mo walaa faamu, ɗuɗɗinan ɓillaaje, ammaa laamiiɗo ganyanɗo ngeenaari zammba juttinan balɗe mum. 

17  Mo aybe mbar-hoore ɗon dow muuɗum, doggan haa yotto yenaande mum. Taa goɗɗo jogito mo. 

18  Jahanɗo bee gooŋgaaku hisan, ammaa tokkiiɗo laabi ɗiɗi yanan nder gootol maaji. 

19  Demanɗo gese mum haaran nyaamdu, ammaa cuklaniiɗo kuuje meereeje saftan talakaaku. 

20  Goɗɗo gooŋgaajo woodi barka ɗuuɗka, ammaa jaawananɗo riskugo hisataa kiita. 

21  Senndindirgo yimɓe yeeso kiita, wooɗaay. Ammaa hiitooɓe feere mbaɗan aybe koo ngam heɓugo loŋngere nyiiri woore. 

22  Suuna-giteejo ɗon yaawana riskugo, o anndaa sooynde waranan mo. 

23  Pelanɗo goɗɗo heɓan yerduye maako ko ɓuri belnananɗo mo ɗemŋgal mum. 

24  Koo moy wujji baaba mum malla daada mum, wi'i: “Naa ɗum aybe”, hawtan bee fasooɓe laawol. 

25  Ɗuuɗa-suunoojo umminan jokkirgol, ammaa koolotooɗo Jawmiraawo heɓan hayru. 

26  Koolotooɗo numooji hoore mum woni paataaɗo, ammaa jahanɗo bee hikma hisan. 

27  Dokkanɗo talakaajo anndataa sooynde, ammaa mumnanɗo gite mum ngam taa yi'a talaka'en, ɗuuɗɓe naalan mo. 

28  To halluɓe ɓaŋgake, yimɓe nyukkoto. To halluɓe kalki, adili'en ɓesdoto ɗuuɗugo.

