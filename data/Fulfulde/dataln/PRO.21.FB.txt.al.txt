1  Bana maayel, non ɓernde laamiiɗo wa'i haa juŋngo Jawmiraawo, o ɗowan nde koo toy o yiɗi fuu. 

2  Koo moy ɗon laara kuuɗe mum ɗe pottuɗe, ammaa Jawmiraawo ɗon linya ɓerɗe. 

3  Waɗugo adilaaku e pottuɗum ɓuri fottango Jawmiraawo dow kirseteeɗi. 

4  Gite mawnitiiɗe e ɓernde ƴaggiinde e hayru halluɓe, kanjum woni hakke. 

5  Numooji tiiniiɗo ngaddanan ɗum hayru, ammaa jaawanɗo, sooynde tan laatanto ɗum. 

6  Heɓrugo ndesaaje bee ɗemŋgal pewoowal, ɗum taasnugo henndu e nastugo tuuforli maayde. 

7  Toonyaaŋge halluɓe halkan ɓe, ngam ɓe cali waɗugo ko fotti. 

8  Laawol aybuɗo leliiŋgol masin, ammaa kuugal laaɓɗo darnuŋgal cir. 

9  Jooɗaago dow seɓatto soorowol ɓuri jooɗaago nder suudu bee debbo giɗɗo jokkirli. 

10  Ɓernde kalluɗo ɗon ɗaɓɓa kalluɗum, keeddiɗɗiiko heɓataa enɗam haa maako. 

11  To jancoowo hiitaama, sooya-anndaljo heɓan hakkiilo. To hikmaajo anndinaama, o heɓan anndal. 

12  Adiliijo ɗon hakkilana saare kalluɗo, haa o do'a halluɓe nder sarru. 

13  Cukkanɗo noppi mum ngam gookaali laafuɗo, kaŋko boo o wookan, ammaa walaa nananɗo ɗum. 

14  Caahu bee sirri feewtinan ɓernde, dokkal nder jiiba feewtinan tikkere saatunde. 

15  Waɗugo ko fotti seynan adiliijo, ammaa ɗum hulnan waɗooɓe zunuuba. 

16  Accuɗo tokkaago laawol hakkiilo waaloto caka maayɓe. Bolle deentinki feere feereeje 

17  Giɗɗo welwelooji laatoto talakaajo, giɗɗo inaboojam e nyaamdu welndu heɓataa jawdi. 

18  Kalluɗo, faasikiijo nastan sarru ngu o nufi nastingo adiliijo, laaɓɗo. 

19  Jooɗaago haa ladde meere ɓuri marugo debbo jokkiroowo e mettinoowo ɓernde. 

20  Jawdi e risku ɗon haa saare hikmaajo, ammaa paataaɗo majjinan ɗum law. 

21  Ɗaɓɓitanɗo adilaaku e mbooɗeeŋga heɓan ngeendam, yerduye e tedduŋgal. 

22  Hikmaajo jaaloto berniwol semmbiɗɓe, o yibbinan hisrude nde ɓe kooli ɗum. 

23  Aynanɗo hunnduko mum e ɗemŋgal mum, aynan yoŋki mum e ɓillaare. 

24  Mawnitiiɗo, elewɗo, kaŋko wi'ete jancoowo, o ɗon waɗa koo ɗume fuu bee mawnitaare fantunde. 

25  Suuno mbaateendamjo mbaran mo, ngam juuɗe maako cali huuwugo. 

26  O ɗon nyalla ɗaɓɓugo kuuje, ammaa adiliijo hokkan, walaa naŋgtugo. 

27  Kirseteeŋga kalluɗo woni nyidduɗum, sakkomaa nde o lii'oto nga bee anniya kalluka. 

28  Seedamku pewoowo jaɓataake, ammaa wolde kakkilɗo jaɓeteende. 

29  Kalluɗo yoornan gite mum, ammaa gooŋɗuɗo darnan laabi mum. 

30  Koo hikma, koo hakkiilo, koo anndal, walaa ko dartanto Jawmiraawo. 

31  Goɗɗo taaskoto bee puccu mum ngam nyalaade haɓre, ammaa jaalorgal iwan haa Jawmiraawo.

