1  Nde Daawuda ɓadi maayugo, o ewni ɓiyiiko Suleymaanu, o umri mo, o wi'i: 

2  “Wakkati maayde am ɓaditake, semmbiɗiɗ, laata a goɗɗo cuusɗo. 

3  Sey a tokko ɗowtanaago Jawmiraawo Allah maaɗa. Tokka laabi maako, hakkilan farillaaji maako e umrooje maako e kiitaaji maako e seedamkuuji maako, bana ko winnda nder tawreeta Muusa, ngam keɓa barka nder kuuɗe ma fuu e koo toy njahata fuu, 

4  ngam haa Jawmiraawo hebbitina wolde muuɗum nde o wi'i yam: To ɓiɓɓe maaɗa kakkilani yahdu maɓɓe, to ɓe ɗowtanake yam bee gooŋga e ɓernde woore, nden kam a sooyataa goɗɗo danygol ma dow leeso laamu Isra'iila sam.” Non Jawmiraawo wi'i. 

5  Daawuda ɓesdi wi'ugo mo: “A anndi ko Yo'ab ɓii Seruyatu waɗi yam e ko o waɗi mawɓe honooɓe Isra'iila ɗiɗo, waato Abineer ɓii Neer e Amasa ɓii Yeter. O mbari ɓe, o rufi ƴiiƴam wakkati salaaman bana nder konu. Nde o waɗi ɗum, o waɗi kuugal konu wakkati salaaman, aybe man fuu dow hoore maako. 

6  A waɗa fodde hikma maaɗa. Taa accu o nasta nder joonde maayɓe bee de'ere e ndottaaku. 

7  Ammaa ɓiɓɓe Barjillay mo Gile'at, sey a waɗana ɓe mbooɗeeŋga, ɓe ngona caka nyaamanɓe haa saare ma. Ngam kamɓe ɓe njahdino bee am saa'i mi doggi yeeso deerɗa Absalom. 

8  Ammaa, Sim'i ɓii Gera, Benyaminiijo mo Bahuriima, o naali yam naaloore naawnde nyalaade nde mi ɗonno dogga haa Mahanayim. Ammaa nde mi ɗon lorto, o jippi, o fotti bee am haa Urdun, nden mi hunorani mo bee Jawmiraawo mi mbarataa mo. 

9  Ammaa an jonta, taa laar mo bana o laaɓɗo, ngam a marɗo hikma, a anndi ko a waɗata mo. Koo nder ndottaaku maako, sey a hiito mo kiita mbareego.” Maayde Daawuda (

1   Habaruuji Nyalaaɗe 

29  :

26  -

30  ) 

10  Nden Daawuda maayi, ɓe uwi mo nder Berniwol Daawuda. 

11  Daawuda laamani Isra'iila duuɓi cappanɗe nayi. Duuɓi joweeɗiɗi o laami haa Heburuun, duuɓi cappanɗe tati e tati boo o laami haa Urusaliima. 

12  Suleymaanu jooɗi dow leeso laamu baaba muuɗum Daawuda, laamu muuɗum semmbiɗi masin. Maayde Adoniya 

13  Nyannde feere, Adoniya ɓii Daawuda mo Haggit danyani mo, wari haa Bat-Seeba, daada Suleymaanu. Bat-Seeba ƴami: “Jam waddi ma na?” O wi'i: “Jam.” 

14  Nden o ɓesdi: “Woodi ko mbi'anmaami.” Bat-Seeba wi'i: “Wolwu.” 

15  O wi'i: “A anndi min marno laamu. Isra'iila fuu ɗonno reeni haa mi laato laamiiɗo. Ammaa laamu waylitake, deerɗam laamake, ngam diga Jawmiraawo ngu iwi. 

16  Jonta mi ɗon toro ma huunde woore, taa salanam nde.” Bat-Seeba wi'i: “Wolwu.” 

17  O wi'i mo: “Wolwan laamiiɗo Suleymaanu, ngam o salantaako ma, haa o te'anammi Abisag Sunemiijo.” 

18  Bat-Seeba wi'i: “Booɗɗum, mi wolwanan laamiiɗo haala maaɗa.” 

19  Bat-Seeba nasti suudu laamiiɗo Suleymaanu, haa o wolwana mo haala Adoniya. Laamiiɗo ummi haa fotta bee maako, turi yeeso Bat-Seeba, nden o jooɗi dow leeso laamu. O wi'i ɓe njo'ina leeso laamu ngam daada laamiiɗo, daada maako boo jooɗi haa nyaamo maako. 

20  O wi'i mo: “Woodi huunde famarde mi yiɗi toraago ma, taa salanam nde.” Laamiiɗo wi'i mo: “Ƴam, daada am, mi salantaako ma. 

21  O wi'i: A waawataa accugo deerɗa Adoniya te'a Abisag Sunemiijo na?” 

22  Laamiiɗo Suleymaanu jaabi daada maako: “Koni a toranto Adoniya Abisag Sunemiijo? Sey a torano mo boo laamu, ngam o mawnam! A ƴamana boo Abiyatar limanjo e Yo'ab ɓii Seruyatu!” 

23  Laamiiɗo Suleymaanu hunori bee Jawmiraawo, o wi'i: “Adoniya yoɓan wolde nde'e bee yoŋki muuɗum. Jawmiraawo hiito yam bee caatal to mi mbaraay mo. 

24  Jonta kam, fakat bana Jawmiraawo o geeto, mo tabitini yam, jo'ini yam dow leeso laamu baaba am Daawuda, mo hokki danygol am boo laamu bana o wi'no, hannde nden sey Adoniya mbare.” 

25  Nden laamiiɗo Suleymaanu neli Benaya ɓii Yoyada, o yehi o mbari Adoniya. Laamiiɗo riiwi Abiyatar diga Urusaliima 

26  Nden laamiiɗo wi'i Abiyatar limanjo: “Yah haa Anatot, haa gese ma. A he'i mbareego, ammaa nyalaade nde'e mi mbarataa ma, ngam a roondi sundukru Allah Jawmiraawo yeeso baaba am Daawuda, a walli baaba am nder ɓillaaje mum fuu.” 

27  Bana nii Suleymaanu wudini Abiyatar, taa o tokko kuugal limanku Jawmiraawo. Ɗum waɗi ngam hebbitingo koŋngol Jawmiraawo ngol o wi'i dow saare Eeli haa Silo. 

28  Habaru man yotti Yo'ab ngam kaŋko, o hawtuno bee Adoniya, ammaa o hawtaay bee Absalom. O doggi o yehi haa laymaaru Jawmiraawo, o naŋngi luwe hirsirde. 

29  Laamiiɗo Suleymaanu anndinaama: “Yo'ab doggi yehi haa laymaaru Jawmiraawo, o ɗon dari haa hirsirde.” Suleymaanu neli Benaya ɓii Yoyada, o wi'i: “Yah, mbar mo.” 

30  Benaya yehi haa laymaaru Jawmiraawo, o wi'i Yo'ab: “Ndaa nii laamiiɗo wi'i: wurta!” Yo'ab jaabi: “Aa'a, haa ɗo maayanmi.” Benaya yehi lornani laamiiɗo ko Yo'ab jaabi mo. 

31  Laamiiɗo wi'i: “Waɗ bana o wolwiri. Mbar mo e a uwa mo. Bana nii ittanam min e saare baaba am aybe ƴiiƴam ɗam Yo'ab rufi meere. 

32  Jawmiraawo wartiran ƴiiƴam maako dow hoore maako, ngam o mbari worɓe ɗiɗo ɓurɓe mo adilaaku e mbooɗeeŋga. O mbardi ɓe bee kaafahi, baaba am Daawuda anndaano ɗum, Abineer ɓii Neer, hooreejo konu Isra'iila e Amasa ɓii Yeter, hooreejo konu Yahuuda. 

33  Aybe mbar-hoore maɓɓe waran dow hoore Yo'ab e dow danygol maako haa foroy. Ammaa Daawuda e danygol mum e saare muuɗum e leeso laamu mum, jam laatanto ɓe diga Jawmiraawo haa foroy.” 

34  Benaya ɓii Yoyada yehi, mbari mo. Yo'ab uwaama haa suudu muuɗum nder ladde hamaadaare. 

35  Laamiiɗo darni Benaya ɓii Yoyada haa pellel Yo'ab dow jama'aare konu. Laamiiɗo darni boo Cadok limanjo haa pellel Abiyatar. 

36  Nden laamiiɗo neli ewnaago Sim'i. O wi'i mo: “Nyiɓan hoore ma saare haa Urusaliima, jooɗa ton, taa yah koo toy. 

37  To nyannde a wurti berniwol ngo'ol, a saali maayel Kederon, anndu fakat a maayan, aybe maayde ma waran dow hoore ma.” 

38  Sim'i jaabi laamiiɗo: “Koŋngol ngo'ol fotti, barkaama, mi waɗan bana a wi'i yam.” Sim'i jooɗi, duuri haa Urusaliima. 

39  Ammaa nde duuɓi tati caali, maccuɓe Sim'i ɗiɗo ndoggi, ɓe njehi haa Akis ɓii Ma'aka, laamiiɗo haa Gaat. Sim'i anndinaama: “Ndaa, maccuɓe ma ɗon haa Gaat.” 

40  Sim'i ummi, daɗɗi wamnde muuɗum, dilli Gaat haa Akis ngam ɗaɓɓitoygo maccuɓe muuɗum. O wartiri ɓe diga Gaat. 

41  Suleymaanu anndinaama Sim'i yehi diga Urusaliima haa Gaat, warti. 

42  Nden o neli ngam ewnaago Sim'i, o wi'i mo: “Naa mi hunni ma bee innde Jawmiraawo, taa a wurto berniwol e mi reentini ma bee laaɓɗum, mi wi'i: To nyannde a wurti berniwol, a dilli koo toye, anndu fakat a maayan! An boo a jaabi yam: Koŋngol ngol mi nani, fotti. 

43  Koni a hakkilanaay hunayeere bee Jawmiraawo, koo umroore nde umrumaami?” 

44  Nden laamiiɗo wi'i Sim'i: “An a anndi, ɓernde ma boo anndi kalluɗum ko kuuwɗa baaba am Daawuda fuu. Bana nii Jawmiraawo lornirta halleende ma dow hoore ma. 

45  Ammaa min mi heɓan barka Jawmiraawo, leeso laamu Daawuda boo tabitan yeeso maako haa foroy.” 

46  Laamiiɗo umri Benaya ɓii Yoyada, o yehi, o mbari Sim'i. Bana nii laamu Suleymaanu semmbiɗiri.

