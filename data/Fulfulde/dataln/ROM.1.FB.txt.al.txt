1  Min Pol, maccuɗo Yeesu Almasiihu, mi ɗon winndana on, onon jama'aare nuɗɗinɓe wonɓe haa Roma: Allah ewni yam, waɗi yam nelaaɗo muuɗum, suɓi yam ngam haa mi waazina Linjiila maako. 

2  Diga ɓooyma Allah iini Linjiila ka'a bee kunnduɗe annabi'en nder defte ceniiɗe. 

3  Ka ɗon wolwa dow Ɓiɗɗo maako. Yeesu Almasiihu iwi haa danygol laamiiɗo Daawuda. 

4  Ammaa fodde Ruuhu Ceniiɗo, Allah tabitini mo o Ɓiɗɗo maako bee baawɗe saa'i o ummitini mo diga maayde, kaŋko woni Yeesu Almasiihu Jawmiraawo meeɗen. 

5  Ngam barka maako min keɓi mo'ere, min laati nelaaɓe haa ummaatooje fuu nuɗɗina Linjiila, ɓe ɗowtano Allah, ɓe teddina innde maako. 

6  Onon boo on ɗon nder yimɓe ɓe'e ngam Allah ewni on, wartiri on yimɓe Yeesu Almasiihu. 

7  Mi ɗon hoofna yiɗaaɓe Allah wonɓe haa Roma fuu, ewnaaɓe ngam laataago senaaɓe. Allah, Baabiraawo men e Yeesu Almasiihu, Jawmiraawo men ndokka on mo'ere e jam. Anniya Pol yahugo Roma 

8  Aran, mi yetti Allah am bee innde Yeesu Almasiihu ngam mooɗon fuu, ngam koo toy nder duniyaaru yimɓe ɗon mbolwa haala nuɗɗinki mon. 

9  Foroy mi ɗon toro ngam mooɗon: Allah woni ceedoowo yam! Kaŋko mi huuwanta bee ɓernde woore bee waazingo Linjiila Ɓiɗɗo maako. 

10  Koo ndey mi toroto mo fuu, mi ɗon toro mo haa mi heɓa laawol yahugo haa mooɗon to o muuyi. 

11  Mi yenwi on masin, mi yiɗi yi'ugo on ngam mi sennda bee mooɗon dokkal ngal Ruuhu Allah hokki yam ngam semmbiɗingo on. 

12  Mi yiɗi ma taweego caka mooɗon ngam haa cemmbiɗindiren nder nuɗɗinki. 

13  Deerɗiraaɓe am, annde mi waɗi anniya nde ɗuuɗɗum yahugo haa mooɗon ammaa haa jonta mi heɓaay yahugo tawon. Mi ɗon yelo nii kuugal am waɗa nafuuda caka mooɗon boo, bana ko laati haa ummaatooje goɗɗe nder duniyaaru. 

14  Doole mi suklano yimɓe koo ɓeye: Ferɓe e ɓen peraay, jaŋnguɓe e ɓe njaŋngaay. 

15  Ngam maajum mi yeli waazingo on Linjiila, onon wonɓe haa Roma boo. Baawɗe Linjiila 

16  Mi semtaay waazingo Linjiila ngam ɗum baawɗe Allah: Ka waawi hisnugo nuɗɗinɓe ka fuu, aran Yahuudu'en, nden yimɓe ummaatooje goɗɗe boo. 

17  Bee Linjiila ka'a, Allah ɗon waŋginana yimɓe fuu no ɓe laatorto adili'en yeeso muuɗum. Ɗum laatoto bee nuɗɗinki tan, diga fuɗɗam haa timmoode. Bana ko winnda: “Adiliijo yeeɗiran bee nuɗɗinki.” Aybe yimɓe fuu 

18  Ngam tikkere Allah waŋgi diga asama dow geddal yimɓe e sooynde adilaaku maɓɓe, bee maare ɓe kaɗi yimɓe anndugo gooŋga. 

19  Ko goɗɗo waawi anndugo dow Allah, ɗum waŋgani ɓe, ngam Allah bee hoore mum waŋginani ɓe ɗum. 

20  Ngam koo nde neɗɗo waawataa yi'ugo Allah, o anndi bee laaɓɗum kanyum woni Allah fakat, o anndi boo baawɗe maako timmataa, ngam ɗum waŋgi nder tagdi fuu, diga Allah tagi duniyaaru. Ngam maajum ɓe ngalaa hujja sam. 

21  Ngam ɓe anndi Allah, ammaa ɓe teddinaay mo bana no haandani mo, ɓe ngettaay mo boo. Ngam maajum numooji maɓɓe ndaayi gooŋga, faamu wurti hakkiilooji maɓɓe, nyiɓre nasti. 

22  Ɓe tammi ɓe ngoodi hikma, ammaa ɓe faataaɓe. 

23  Ɓe acci Allah tedduɗo, duumiiɗo, ɓe ɗakkotiri bee suuraaji neɗɗo maayanɗo e colli e dabbaaji e ladooji. 

24  Ngam maajum Allah yoofi ɓe ɓe tokko suunooji ɓerɗe maɓɓe, ɓe coɓnindira ɓalli maɓɓe bee kuuɗe cemtiniiɗe. 

25  Ɓe ngayliti gooŋga Allah bee fewre, ɓe cujidani e ɓe ndewi tagle, ɓe acci tagɗo mo haandi yetteego haa foroy. Aamiina! 

26  Ngam maajum Allah yoofi ɓe haa suunooji cemtiniiɗi. Rewɓe maɓɓe cannji baaldal fodde ɗabiya, mbaɗi ko luuti ɗabiya. 

27  Bana non worɓe boo acci waaldugo bee rewɓe, ɗon mbaalda bee worɓe, ɗon kuuwindira cemtiniiɗum. Bana nii ɓe keɓani ko'e maɓɓe ngeenaari daliila majjere maɓɓe. 

28  Nde ɓe cali anndititgo Allah, Allah yoofi ɓe ɓe tokko hakkiilooji maɓɓe paataaɗi, ɓe mbaɗa ko fottaay. 

29  Ɓe ɗon keewi sooynde adilaaku e halleende e suuno e nganyaandi e kaajal. Ɓe mbarooɓe ko'e, jokkirooɓe, waɗooɓe rikici e tufle. 

30  Ɓe ɗon kallina woɗɓe, ɓe ɗon nganya Allah, ɓe toonyooɓe, mawnitittooɓe, jurotooɓe meere. Tum ɓe ɗon tefa laabi kesi ngam haa ɓe mbaɗa kuuɗe kalluɗe. Ɓe ɗowtantaako saaro'en maɓɓe. 

31  Ɓe faataaɓe, ɓe kebbintaa kunayeeje maɓɓe, ɓe ngalaa yiide koo enɗam. 

32  Ɓe anndi fakat tawreeta Allah hiiti waɗanɓe irin kuuɗe ɗe'e kiita mbareego. Bee man fuu ɓe ɗon tokko waɗgo ɗe. Ko tulliti boo, ɓe ɗon ngerdo waɗanɓe ɗe fuu.

