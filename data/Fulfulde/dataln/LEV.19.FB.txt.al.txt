1  Jawmiraawo umri Muusa, 

2  o wi'a jama'aare Isra'iila fuu ni'i: “Laate on senaaɓe, ngam min Jawmiraawo Allah mon mi ceniiɗo. 

3  Koo moy mooɗon teddina daada mum e baaba mum. Kakkilane nyalɗe ciwtorɗe am. Min woni Jawmiraawo Allah mon. 

4  Taa ngaylite haa labbi, taa mbaɗane ko'e mon ɗowanteeɓe ɓe njamndi ɓolinaandi. Min woni Jawmiraawo Allah mon. 

5  To on ɗon lii'ano yam kirseteeŋga ngam kawtal mon, tokke umrooje ɗe ndokkumi on, haa mi yerdo on. 

6  Nyaame kusel maaga nyannde nde kirsoton nga malla jaŋngo man. Ko lutti haa nyannde tataɓre, ngule ɗum bee yiite, 

7  ngam ɗum laati coɓɗum. To on nyaami ɗum nyannde tataɓre, mi yerdataako on. 

8  Nyaamanɗo ɗum waɗan aybe, ngam o soɓnan ko laati cenaaɗum ngam am. O gurtinteeɗo diga jama'aare maako. 

9  To on ɗon coda alkamaari mon, taa code ngonndi haa sera ngesa, taa lorte sodugo luttanndi boo. 

10  To on ɗon itta inabooje mon, taa lorte ittugo luttanɗe, taa mooɓte ko saami boo. Accane ɗe talaka'en e jananɓe. Min woni Jawmiraawo Allah mon. 

11  Taa ngujje, taa pewpewtire, taa mbaɗindire rikici. 

12  Taa kune dow fewre bee innde am, ngam taa on leesna innde Allah mon. Min woni Jawmiraawo. 

13  Taa ɓille goɗɗo, taa njaɓte ko o mari boo. Taa njoge ngeenaari kuuwoowo, koo jemmaare woore boo. 

14  Taa kuɗe paho. Taa mballine fergere haa laawol bumɗo. Kule Allah mon. Min woni Jawmiraawo. 

15  Laate on adili'en nder kiitaaji. Taa koynane talaka'en, taa teddine mawɓe boo, ammaa on kiitano heeddiɗɗiraaɓe mooɗon bee adilaaku. 

16  Taa caŋkite tufle caka yimɓe mon. Taa ceede fewre ngam on ndo'a goɗɗo kiita mbareego. Min woni Jawmiraawo. 

17  Taa nganye goɗɗo nder ɓerɗe mon. To a woodi feloore dow keeddiɗɗa, yeccu mo ɗum bee baŋguɗum, ngam taa a waɗa aybe ngam daliila maako. 

18  Taa waata koo moy, taa tokka tikkango goɗɗo ummaatoore ma. Ammaa yiɗ keeddiɗɗiraawo ma bana no a yiɗiri hoore ma. Min woni Jawmiraawo. 

19  Ɗowtane farillaaji am. Taa acce dabbaaji mon asli feere feereeji ngoowrindira. Taa aawe aawdiiji ɗiɗi feere feereeji haa ngesa ngoota. Taa ɓorne limce cannyiraaɗe bee kuuje ɗiɗi. 

20  To goɗɗo waaldi bee korɗo mum mo goɗɗo feere muuyi ɗum, ammaa o soottaay mo tawon, korɗo boo heɓaay ndimu tawon, nden kam ɓe hiiteteeɓe, ammaa naa kiita mbareego, ngam ɗum korɗo maako. 

21  Sey gorko wadda njawdiri mbaalu ngam am haa dammugal laymaaru fottirde, ndi kirseteendi ngam joɓki aybe maako. 

22  Limanjo waɗana mo laɓɓinki bee njawdiri man ngam ittuki aybe maako yeeso am, kaŋko boo o heɓan yaafuye. 

23  To on nasti lesdi, on njubake leɗɗe dimooje ɓiɓɓe ton, ndaare ɗe bana coɓɗe duuɓi tati, taa nyaame ɗe. 

24  Nduuɓu nayaɓu ɓiɓɓe maaje fuu laato dokkal yettoore ngam am. 

25  Ammaa nduuɓu njowaɓu on nyaaman ɗe. To on mbaɗi bana non, ɗe ɓesdanan on rimugo ɓiɓɓe. Min woni Jawmiraawo Allah mon. 

26  Taa nyaame kusel ngel ƴiiƴam mum rufaaka. Taa mbaɗe hiila koo kaye. 

27  Taa laɓe ko'e mon bee taarnugo, taa ta'e seraaji bakkuɗe mon boo. 

28  Taa ƴare ɓalli mon ngam woyugo maayɗo malla ngam daliilawol koo ngole boo. Min woni Jawmiraawo. 

29  Taa laatine ɓiɓɓe mon rewɓe daakaare'en ngam rewugo labbi, taa coɓne ɓe bana non. To on mbaɗi ɗum, yimɓe mbaɗan daakaareeku, lesdi boo heewan kuuɗe nyidduɗe. 

30  Kakkilane nyalɗe ciwtorɗe am, teddine suudu am seniindu. Min woni Jawmiraawo. 

31  Taa carwe sarwotooɓe maayɓe malla hiila'en, ngam taa ɓe coɓna on. Min woni Jawmiraawo Allah mon. 

32  Umme yeeso marɗo dandanndi, teddine ndottiijo, kule Allah mon. Min woni Jawmiraawo.” 

33  Taa ɓille jananɓe jooɗiiɓe nder lesdi mon. 

34  Saa'i ɓe koɗata haa mooɗon, ɓe laatano on bana yimɓe lenyol mon. Ngiɗe ɓe bana ko'e mon, ngam onon boo on hoɗɓeno nder lesdi Misra. Min woni Jawmiraawo Allah mon. 

35  “Taa mbaɗe aybe bee haala kiita. Kuuje ɗe poondirton njuutirka e teddeeŋga bee muuɗum'en, laato gooŋgaaje, 

36  non boo kaa'e awnorɗum e kuuje etirɗe alkamaari e nebbam e njaramji. Min woni Jawmiraawo Allah mon, gurtinɗo on lesdi Misra. 

37  Ngam man ɗowtane farillaaji am e kiitaaji am fuu. Min woni Jawmiraawo.”

