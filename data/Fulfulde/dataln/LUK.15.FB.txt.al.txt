18  :

12  -

14  ) 

1  Jomnooɓe e hakke'en ɗuuɗɓe ɓaditi Yeesu ngam nanugo mo. 

2  Farisa'en e moodiɓɓe tawreeta ngurŋgurti, mbi'i: “Goɗɗo oo ɗon jaɓɓo hakke'en, ɗon nyaamda bee maɓɓe boo.” 

3  Nden o wolwani ɓe balndol ngo'ol: 

4  “To goɗɗo haa mooɗon woodi baali teemerre, nden ngootu eeri, o accataa cappanɗe joweenayi e joweenayi goɗɗi nder ladde ngam o ɗaɓɓitoya eerŋgu, haa to o heɓti ngu na? 

5  To o heɓti, o roondoto ngu dow balbe maako bee seyo, 

6  to o warti saare, o ewnoto soobiraaɓe maako e heeddiɗɗiraaɓe maako, o wi'a ɓe: Ceyode bee am, ngam mi heɓti mbaalu am eernooŋgu go! 

7  Mi ɗon wi'a on, bana non boo seyo laatorto haa asama to hakkeejo gooto tuubi, ɓuran cappanɗe njoweenayo e njoweenayo adili'en ɓe maraay haaje tuubugo.” Suleyje cardi majjuɗe 

8  “Malla debbo moy, to woodi suleyje cardi sappo, woore majji, o jamnataa pittirla, o wuuwa suudu, o ɗaɓɓita bee tiɗɗinaare haa to o heɓti nde na? 

9  To o heɓti nde, o ewnoto soobiraaɓe maako e heeddiɗɗiraaɓe maako, o wi'a ɓe: Ceyode bee am, ngam mi heɓti suleyre am majjunoonde go. 

10  Mi ɗon wi'a on, bana non boo malaa'ika'en Allah ceyorto ngam hakkeejo gooto mo tuubi.” Balndol dow ɓiɗɗo majjuɗo 

11  Yeesu wi'i fahin: “Gorko feere woodino ɓiɓɓe ɗiɗo. 

12  Minyiraawo wi'i baaba mum: Baaba, hokkam geɗal jawdi ngal mi tammi ronugo. Baaba go senndani ɓe jawdi mum. 

13  Ɓaawo balɗe seɗɗa, ɓiɗɗo go sorri jawdi mum fuu, dilli lesdi ndaayiindi. O majjini jawdi maako bee yeeɗugo nder daakaareeku. 

14  Nde o timmini ɗum fuu, weelo saatuŋgo waɗi haa lesdi man, o fuɗɗi maatugo ɓillaare. 

15  O yehi, o huuwani gooto yimɓe nder lesdi man. Goɗɗo man neli mo nder gese durugo gaduuji. 

16  O yiɗi nyaamugo ko gaduuji nyaamata, ammaa walaa mo hokkata mo ɗum. 

17  Nden o fuɗɗi numtugo joonde maako, o wi'i: Huuwanooɓe baaba am ngoodi nyaamdu ɗuuɗndu, nden nii mi ɗon maaya bee dolo haa ɗo! 

18  Mi loroto haa baaba am, mi wi'an mo: Baaba, mi waɗi hakke heedi Allah e heedi maaɗa, 

19  mi he'aay ewneego ɓiya fahin. Waɗam bana gooto caka huuwanooɓe ma. 

20  O lori haa baaba maako. Nde o ɗon daayi tawon, baaba maako eewi mo, yurmini mo: O doggi, o harli mo, o hebbi mo. 

21  Ɓiɗɗo go wi'i mo: Baaba am, mi waɗi hakke heedi Allah e heedi maaɗa, mi he'aay ewneego ɓiya fahin. 

22  Ammaa baaba wi'i suka'en muuɗum: Njaawɗe ngadde ngapaleewol ɓurŋgol wooɗugo, ɓorne mo ngol, mbaɗane mo halagaare haa hoondu e paɗe boo haa kosɗe! 

23  Ngadde gaggel payŋgel, kirse, en nyaama, en ceya! 

24  Ngam ɓiɗɗo am oo, o maayno, ammaa o yeeɗiti, o majjuno, ammaa o heɓtaama! Ɓe puɗɗi seyaago. 

25  Wakkati man ɓiɗɗo afo ɗonno haa ngesa. Nde o ɗon warta, o ɓaditi saare go, o nani pijirle e gamarle. 

26  O ewni gooto suka'en, o ƴami mo ko waɗi. 

27  Suka man wi'i mo: Deerɗiraawo ma warti, baaba ma hirsi gaggel payŋgel, ngam o heɓti mo o jamo. 

28  Nden ɓiɗɗo afo go ɓerni, sali nastugo saare. Baaba wurti, tori mo o nasta. 

29  Ammaa o jaabi baaba maako: Ndaa duuɓi ɗuuɗɗi mi ɗon huuwane, mi meeɗaay salaago ɗowtanaago umrooje ma, ammaa a meeɗaay hokkugo yam koo jawgel be'el ngam haa mi seyodo bee soobiraaɓe am. 

30  Ammaa nde ɓiɗɗo ma oo warti, mo majjini jawdi ma bee daakaare'en, a hirsi gaggel payŋgel ngam maako! 

31  Baaba wi'i mo: Ɓiŋngel am, an a ɗon wondi bee am tum, ko marmi fuu an mari ɗum. 

32  Haani ngaɗen juulde, en ceyo, ngam deerɗiraawo ma oo, o maayno, o yeeɗiti, o majjuno, o heɓtaama!”

