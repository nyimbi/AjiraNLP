2   Samuyila 

6  :

12  -

23  ) 

1  Daawuda nyiɓani hoore mum cuuɗi nder berniwol muuɗum. O taaskitini boo nokkuure ngam sundukru Allah, o darni suudu laymaaru ngam maaru. 

2  Daawuda wi'i: “Sey Lewi'en tan ndoondoto sundukru Allah, ngam kamɓe Jawmiraawo suɓi ngam roondaago sundukru muuɗum, ɓe cuklano kuugal maajum foroy.” 

3  Nden Daawuda mooɓti Isra'iila fuu haa Urusaliima, ngam haa ɓe ngartira sundukru Jawmiraawo haa nokkuure nde o taaskitinani ndu. 

4  Daawuda mooɓti yimɓe Haruna e Lewi'en. 

5  Nder danygol Kahat: Uriyel, ardiiɗo maɓɓe e banndiraaɓe muuɗum, ɓe teemerre e noogas (

120  ). 

6  Nder danygol Meraari boo: Asaya, ardiiɗo maɓɓe e banndiraaɓe muuɗum, ɓe teemeɗɗe ɗiɗo e noogas (

220  ). 

7  Nder danygol Gersom boo: Yo'el, ardiiɗo maɓɓe e banndiraaɓe muuɗum, ɓe teemerre e cappanɗe tato (

130  ). 

8  Nder danygol Elicafan boo: Sema'ya, ardiiɗo maɓɓe e banndiraaɓe muuɗum, ɓe teemeɗɗe ɗiɗo (

200  ). 

9  Nder danygol Heburuun boo: Eliyel, ardiiɗo maɓɓe e banndiraaɓe muuɗum, ɓe cappanɗe njoweetato (

80  ). 

10  Nder danygol Uzziyel boo: Amminadabu, ardiiɗo maɓɓe e banndiraaɓe muuɗum, ɓe teemerre e sappo e ɗiɗo (

112  ). 

11  Daawuda ewni Cadok e Abiyatar, liman'en e Lewi'en Uriyel e Asaya e Yo'el e Sema'ya e Eliyel e Amminadabu. 

12  O wi'i ɓe: “Onon on baaba-ci'e'en Lewi'en. Cene ko'e mooɗon, onon e banndiraaɓe mooɗon. Nden ngartire sundukru Jawmiraawo Allah Isra'iila haa nokkuure nde mi taaskitinani ndu. 

13  Naane, on ngondaayno bee amin. Jawmiraawo tikkani min, ukkani min sarru, ngam min kakkilanaay ko o umruno min.” 

14  Liman'en e Lewi'en ceni ko'e muuɗum'en ngam ɓe njaha hoo'oygo sundukru Jawmiraawo Allah Isra'iila. 

15  Nden Lewi'en woɗɓe efti sundukru Allah bee cabbi maaru dow balbe muuɗum'en, ndoondi ndu, bana Muusa umruno ɓe fodde koŋngol Jawmiraawo. 

16  Daawuda umri ardiiɓe Lewi'en, ɓe ndarna banndiraaɓe maɓɓe yimooɓe bee kuuje gimruɗe: Moolooji e garayaaji e koŋsiije iidooje, haa ɓe ngima bee sawtu e bee seyo. 

17  Lewi'en go ndarni Heman ɓii Yo'el e Asaf ɓii Berekiya banndiiko. Nder banndiraaɓe maɓɓe yimɓe Meraari, ɓe ndarni Etan ɓii Kusaya. 

18  Non boo banndiraaɓe maɓɓe daayiiɓe: Zekariya e Ben e Ya'ajiyel e Semiramot e Yehiyel e Unni e Eliyabu e Benaya e Ma'aseya e Matitiya e Elifelehu e Mikineya e Obet-Edoom e Ye'iyel, ɓe aynooɓe dammuɗe. 

19  Heman e Asaf e Etan, yimooɓe, piyi koŋsiije njamndi mboɗeeri iidooje. 

20  Zekariya e Ajiyel e Semiramot e Yehiyel e Unni e Eliyabu e Ma'aseya e Benaya piyi moolooji fodde daande “alamot”. 

21  Matitiya e Elifelehu e Mikineya e Obet-Edoom e Ye'iyel e Azaziya piyi garayaaji bee laawol bi'eteeŋgol Seminit, ngam ɗowugo gimi. 

22  Kenaniya, ardiiɗo Lewi'en, cuklaniiɗo gimi. O ekkitini ɓe yimugo, ngam o annduɗo gimi. 

23  Berekiya e Elkaana ngoni aynooɓe dammugal suudu sundukru. 

24  Sebaniya e Yosafat e Netaneyel e Amasay e Zekariya e Benaya e Eli'ezer, liman'en, kamɓe ɓe puufi algaytaaji yeeso sundukru Allah. Obet-Edoom e Yehiya, kamɓe boo ɓe aynooɓe dammugal suudu sundukru. 

25  Daawuda e ndotti'en Isra'iila e ardiiɓe dow honooɓe ujineere njehi, ngam hoo'oygo sundukru alkawal Jawmiraawo bee seyo haa saare Obet-Edoom. 

26  Bee ballal Allah, Lewi'en roondooɓe sundukru alkawal Jawmiraawo kirsani Allah ga'i kalhali joweeɗiɗi e jawɗi be'i joweeɗiɗi. 

27  Daawuda ɗon ɓorni ngapaleewol ɗigguŋgol daneewol. Bana non boo Lewi'en roondooɓe sundukru fuu e yimooɓe e Kenaniya, ardiiɗo gimi. Daawuda ɗon ɓorni boo toggoore limanku. 

28  Bana non, Isra'iila'en fuu ɗofti sundukru alkawal Jawmiraawo bee hoolo seyo e hoolo luwe e algaytaaji e koŋsiije iidooje, ɓe piyi moolooji e garayaaji bee semmbe. 

29  Nde sundukru alkawal Jawmiraawo ɗon nasta Berniwol Daawuda, Mikal ɓii Sawulu debbo laari gal wurdere suudu. O yi'i laamiiɗo Daawuda ɗon wama, ɗon welwelta. Ngam man Mikal yawi mo.

