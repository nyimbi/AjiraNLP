1  Fahin Isra'iila'en mbaɗi ko fottanaay Jawmiraawo. Ngam maajum o hokki ɓe haa juuɗe Filisti'en duuɓi cappanɗe nayi. 

2  Saa'i man woodi goɗɗo lenyol Dan, iwɗo Cor'a mo innde mum Manooha. Debbo maako dimaro, o meeɗaay danyugo. 

3  Malaa'ikaajo Jawmiraawo waŋgani debbo oo, wi'i mo: “Mi anndi a meeɗaay danyugo ɓiŋngel ngam a dimaro. Ammaa jonta a reedan, a danyan ɓiɗɗo gorko. 

4  Reenta diga jonta, taa yar inaboojam malla nguykinoojam ngoɗɗam, taa nyaam karamɗum boo, 

5  ngam reedu ndu e ɓesnuki ɓiɗɗo ma oo. Taa laɓu gaasa hoore maako sam, ngam o cenaaɗo Allah diga o danyaaka. Kaŋko fuɗɗata hisnugo Isra'iila'en e juuɗe Filisti'en.” 

6  Debbo nasti saare, wi'i gorum: “Goɗɗo Allah wari haa am. Bana mi yi'iri mo nii, goɗɗo wi'an o malaa'ikaajo Allah, o kulniiɗo masin. Mi ƴamaay mo haa o iwoy, o anndinaay yam innde maako boo. 

7  O wi'i yam a reedan, a danyan ɓiɗɗo gorko. O umri yam taa mi yara inaboojam malla nguykinoojam ngoɗɗam, taa mi nyaama karamɗum, ngam ɓiɗɗo oo laatoto cenaaɗo ngam Allah diga o siwaa danyeego haa yotto maayde maako.” 

8  Manooha tori Jawmiraawo: “Yaa Jawmiraawo, goɗɗo Allah mo nelɗa, accu o wara haa amin fahin, o yecca min ko min mbaɗanta ɓiŋngel danyeteeŋgel.” 

9  Allah jaɓi tornde Manooha nde'e, malaa'ikaajo maako wari fahin haa debbo Manooha, saa'i debbo ɗon jooɗi haa ngesa. Goriiko wondaay bee maako, 

10  ngam maajum o yaawɗi, o wi'i mo: “Ndaa, goɗɗo garɗo haa am nyannde go, waŋgani yam fahin.” 

11  Manooha ummi, tokki debbo muuɗum haa goɗɗo man, o ƴami mo: “An wolwani debbo am na?” O jaabi: “Ooho, ɗum min.” 

12  Manooha wi'i: Booɗɗum. To bolle ma ngooŋɗi, umrooje ɗeye min tokkoto ko laarani ɓiŋngel ngel? Ɗume min ngaɗanta ngel? 

13  Malaa'ikaajo Jawmiraawo jaabi Manooha: “Sey debbo ma daayo ko mi limtani mo fuu: 

14  Taa o metta ko iwi haa inabohi fuu, taa o yara inaboojam malla njaram nguykinoojam, taa o nyaama karamɗum. Sey o hakkilana umrooje am fuu booɗɗum.” 

15  Nden Manooha wi'i malaa'ikaajo Jawmiraawo: “Reenu seɗɗa min nyaancane jawgel mbeewa.” 

16  Malaa'ikaajo jaabi: “Koo to mi reeni, mi nyaamataa nyaamdu ndu a taaskantam. Ammaa to a yiɗi hokkugo jawgel man, lii'ana ngel Jawmiraawo guleteeŋgel.” Manooha faamaayno ɗum malaa'ikaajo Jawmiraawo. 

17  Manooha wi'i mo: “Anndin min innde ma ngam haa min teddina ma to bolle ma ngooŋɗi.” 

18  Malaa'ikaajo Jawmiraawo jaabi: “Ngam ɗume ƴamata innde am? Nde kaayeefiire.” 

19  Manooha hoo'i jawgel mbeewa e dokkal nyaamdu, lii'ani ɗum Jawmiraawo dow tapaare. Jawmiraawo waɗi kaayeefi yaake Manooha e debbo muuɗum ɗon ndaara. 

20  Yaake ɗemŋgal yiite ummi haa hirsirde man dilli dow, Manooha e debbo mum ngi'i malaa'ikaajo Jawmiraawo ɗon lorto haa asama nder ɗemŋgal yiite. Nden ɓe cujidi. 

21  Ɓe meetaay yi'ugo malaa'ikaajo man. Manooha faami ɗum malaa'ikaajo Jawmiraawo. 

22  Manooha wi'i debbo mum: “Fakat en maayan, ngam en ngi'i Allah.” 

23  Ammaa debbo maako wi'i mo: “To Jawmiraawo ɗaɓɓino mbarugo en, o jaɓataano nguleteeŋga e dokkal nyaamdu haa juuɗe men, o yi'nataano en kuuje ɗe'e fuu, o anndintaano en haala ka boo jonta.” 

24  Debbo Manooha danyi ɓiɗɗo gorko, inndi mo Samson. Ɓiŋngel man mawni, Jawmiraawo barkiɗini ngel. 

25  Yaake o ɗonno haa saŋngeere Dan hakkunde Cor'a bee Estawol, Ruuhu Jawmiraawo fuɗɗi huuwugo nder maako.

