1  Deerɗiraaɓe am, mi yeli siftinorgo on Linjiila ka ngaazumi on, ka njaɓɗon, ka tabititɗon nder muuɗum. 

2  Linjiila ka'a hisnan on to on njogitake ka bana ngaazirmi on ka. To naa non nuɗɗinki mooɗon laati meere. 

3  Mi anndini on kubaruwol ɓurŋgol marugo saman, ngol njaɓmi bee hoore am, waato: Almasiihu maayi ngam daliila hakkeeji meeɗen, bana ko winnda nder defte. 

4  Ɓe uwi mo. O ummiti diga maayde nyalaade tataɓre, bana ko winnda nder defte. 

5  O waŋgani Piyer, nden pukara'en sappo e ɗiɗo. 

6  Ɓaawoɗon o waŋgani deerɗiraaɓe ko ɓuri teemeɗɗe njowo hawtuɓe haa nokkuure woore. Ɓurna maɓɓe ɗon haa jonta, ammaa woɗɓe maayi. 

7  Ɓaawo maajum o waŋgani Yaakuba, nden nelaaɓe fuu. 

8  Haa ragare man, ɓaawo maɓɓe fuu, o waŋgani yam min boo, min laatiiɗo bana ɓiŋngel danyaaŋgel ngel lebbi mum cikaay, 

9  ngam mi ɓurdi nelaaɓe fuu leesugo, mi he'aay maa wi'eego nelaaɗo, ngam mi toonyino jama'aare yimɓe Allah. 

10  Ammaa ngam mo'ere Allah laatiimi nelaaɗo bana no mi wa'i hannde e mo'ere maako nde o waɗani yam laataaki meere. Mi huuwi ko ɓuri nelaaɓe fuu. Naa min bee hoore am huuwi ɗum, ammaa mo'ere Allah huuwi nder am. 

11  Koo min, koo kamɓe, ndaa Linjiila ka min ngaazi on, ndaa ko nuɗɗinɗon. Ummitineeki maayɓe 

12  Min ɗon ngaazina Almasiihu ummitake diga maayde. Noy woɗɓe mooɗon mbi'rata maayɓe ummitittaako? 

13  To ummitineeki maayɓe woodaa, nden kam Almasiihu boo ummitaaki. 

14  To Almasiihu ummitaaki boo, nden kam waazu amin laatake meere, nuɗɗinki mooɗon boo laati meere. 

15  To fakat maayɓe ummitittaako, nden kam ɗum yiɗi wi'go Allah boo ummitinaay Almasiihu diga maayde. To non kam min laati seedanooɓe Allah fewooɓe, ngam min ceedi o ummitini Almasiihu diga maayde. 

16  To maayɓe ummitittaako, nden kam Almasiihu boo ummitaaki. 

17  To Almasiihu ummitaaki, nuɗɗinki mooɗon nafataa, nden boo on ɗon nder hakkeeji mooɗon haa jonta. 

18  Non boo nuɗɗinɓe Almasiihu maayɓe boo kalki. 

19  To nii en tammorake Almasiihu ngam ngeendam jontaajam tan, nden kam en ɓurdan yimɓe fuu yurmaago. 

20  Ammaa, fakat kam, Almasiihu ummitake diga maayde. Kaŋko woni aartuɗo ummitaago caka maayɓe fuu ngam haa woɗɓe boo ummito. 

21  Bana no maayde wardi daliila neɗɗo gooto, bana non ummitineeki maayɓe boo wardi bee neɗɗo gooto. 

22  Bana no yimɓe fuu maayrata ngam daliila kawtal muuɗum'en bee Aadamu, bana non ɓe ummititto ngam kawtal maɓɓe bee Almasiihu. 

23  Ammaa koo moy dow tokkindirki mum: Almasiihu woni aartuɗo, ɓaawoɗon tokkiiɓe mo ummititto to o lorake. 

24  Nden timmoode waran. Yaake man Almasiihu halkan mawɓe asama e marɓe laamu e marɓe baawɗe fuu, nden o hokkitan laamu haa juŋngo Allah Baabiraawo. 

25  Ngam doole Almasiihu laamo haa to o wallini konne'en maako fuu les kosɗe maako. 

26  Konneejo ragareejo kalketeeɗo, ɗum waade. 

27  Ngam deftere wi'i: “Allah wallini koo ɗume fuu les kosɗe maako.” To Almasiihu wi'i: “Koo ɗume fuu wallinaama les kosɗe mum”, ɗum yiɗi wi'go Allah ballinɗo kuuje fuu les maako limaaka. 

28  To yottake haa kuuje fuu mballinaama les Ɓiɗɗo, nden Ɓiɗɗo sappanan Allah, baɗɗo mo Jawmiraawo dow koo ɗume fuu, ngam haa Allah laamo koo toy fuu e nder koo ɗume fuu. 

29  To gooŋga maayɓe ummitittaako, nafuuda kaye yimɓe jaɓanɓe baptisma mbattudi maayɓe tammoto waɗugo? 

30  Koo minin boo, ngam ɗume min ɗon tum yeeso joote? 

31  Deerɗam'en, fakat bana mi mantorto on yeeso Jawmiraawo men Yeesu Almasiihu, nyalɗe fuu mi ɗon nder joote maayde. 

32  To mi waɗi haɓre saatunde haa Efesus bee dabbaaji kalluɗi bana yimɓe fuu mbaɗata, ɗume ɗum nafi yam? To maayɓe ummitittaako kam, ndikka en tokko koŋngol mbi'anŋgol: “Nyaamen, njaren, ngam jaŋngo en maayan.” 

33  Taa este ko'e mooɗon! “Tokkotirgo bee kalluɗo wonnan gikku mbooɗŋgu.” 

34  Njo'itine hakkiilo mooɗon bana no haani, taa mbaɗe hakke. Ngam woɗɓe mooɗon anndaa Allah. Mi wi'i ɗum ngam haa on cemta. Ɓanndu ummitinteeɓe 

35  Teema goɗɗo ƴaman: “Bana noy maayɓe ummitorto? Irin ɓanndu nduye ɓe marata?” 

36  Kayya! An paataaɗo! To a aawi aawdi, ndi fuɗataa sonaa to ndi waati. 

37  Ko aawata ɗum gawel meere. Ɗum gawel alkamaari malla koo ngele, naa ɗum fuɗŋgo marŋgo haakooji. 

38  Ɓaawoɗon Allah ɗon hokka gawel fuu irin ɓanndu maagel bana o muuyi. Aawdi koo ndiye laatoto fuɗŋgo fodde no ndi wa'i. 

39  Ɓalli kuuje geete fuu nanndaay. Ɓalli yimɓe cenndiri bee ɓalli dabbaaji, ɓalli colli cenndiri bee ɓalli liɗɗi. 

40  Non woodi boo kuuje asamaaje e kuuje lesdiije. Tedduŋgal kuuje asamaaje nanndaay bee tedduŋgal kuuje lesdiije. 

41  Naaŋge woodi ɗelko mum, lewru woodi ɗelko feere, koode boo ngoodi ɗelko feere. Koo caka koode boo, ɗelko horre ɗon feerotira bee ɗelko horre woɗnde. 

42  Bana non ɗum laatorto boo saa'i ummitineeki maayɓe. Ɓanndu uwaandu nyolan. Ammaa to ndu ummitake, ndu nyolataa. 

43  Ɓanndu uwaandu, ndu tampundu, ndu nyiddundu. Ammaa yaake ndu ummititto, ndu marndu tedduŋgal, semmbiɗndu. 

44  Ɓanndu uwaandu bana gawel, ɗum ɓanndu ndu neɗɗo. Ammaa yaake ndu ummititto, Ruuhu ɗon yeeɗitina ndu. Ngam maajum woodi ɓanndu ndu kusel, non boo woodi ɓanndu ndu Ruuhu. 

45  Bana non deftere wi'i: “Aadamu, neɗɗo arano laati goɗɗo geeto.” Ammaa Aadamu ragareejo, waato Almasiihu, laati Ruuhu dokkoowo ngeendam. 

46  Naa mo Ruuhu aartata, ammaa mo neɗɗo, ɓaawoɗon mo Ruuhu. 

47  Arano tagraama bee mbulwuldi lesdi. Ammaa ɗiɗaɓo iwi haa asama. 

48  Yimɓe ɓe lesdi nanndi bee tagraaɗo mbulwuldi. Yimɓe ɓe asama boo nanndi bee iwɗo haa asama. 

49  Bana no nanndirɗen bee mbulwuldiijo, non boo en nanndan bee iwɗo haa asama. 

50  Deerɗiraaɓe am, ndaa ko ngiɗmi faamtingo on: Marɗo kusel e ƴiiƴam nastataa laamu Allah. Ko nyolata boo ronataa ko duumoto. 

51  Haa mi waŋginana on sirriijum feere: Naa en fuu en maayan, ammaa en fuu en ngaylititto. 

52  Ɗum waɗoto law, bana ma'annde yiitere, saa'i fuufannde luwal ragareere. Luwal fuufete. Nden maayɓe ummititto ngam ngeendam nduumiiɗam. Enen, en ngaylititto. 

53  Non kadi ɓalli meeɗen nyolanɗi ɓornoto ko duumoto, maayanɗi boo ɓornoto ko maayataa. 

54  To ɓanndu nyolanndu ɓornake ko nyolataa, to maayanndu ɓornake ko maayataa, nden kam wolde annabaaku nde'e gooŋɗan: “Waade nattinaama nder jaalorgal timmidiiŋgal. 

55  An waade, toy jaalorgal ma? An waade, toy baawɗe ma ngam mbarugo?” 

56  Waade ɗon heɓa baawɗe muuɗum ngam mbarugo diga hakke, hakke boo ɗon heɓa baawɗe muuɗum diga tawreeta. 

57  Ammaa yettoore laatano Allah, dokkanɗo en jaalorgal bee Jawmiraawo meeɗen Yeesu Almasiihu! 

58  Ngam maajum, onon deerɗiraaɓe am yiɗaaɓe, laate on tabititɓe ɓe ndimmbataako. Tiine foroy nder kuugal Jawmiraawo, ngam on anndi torra mooɗon ngam Jawmiraawo laatataako meere.

