1  Yimɓe Kiriyat-Ye'arim ngari, koo'i sundukru Jawmiraawo, njahri ndu haa saare Abinadabu wonnde dow towndiire. Ɓe ceni ɓiɗɗo maako Eli'azaaru haa o ayna sundukru Jawmiraawo. Samuyila alkaaliijo Isra'iila 

2  Diga garki sundukru alkawal haa Kiriyat-Ye'arim, duuɓi noogas caali. Wakkati man fuu Isra'iila'en ɗon uumo yeeso Jawmiraawo. 

3  Samuyila wi'i Isra'iila'en: “To on muuyi loraago haa Jawmiraawo bee ɓernde woore, nden kam itte suuraaji labbi jananni e Astarot fuu. Ɗakkotire bee Jawmiraawo, njaggane mo kaŋko feere maako. Nden kam o hisnan on juuɗe Filisti'en.” 

4  Isra'iila'en ɗowtani mo, itti suuraaji Ba'al e Astarot, njaggani Jawmiraawo feere mum. 

5  Nden Samuyila wi'i: “Sey Isra'iila'en fuu mooɓto haa Mispa. Ton mi toroto Jawmiraawo ngam mooɗon.” 

6  Ɓe mooɓti haa Mispa. Ɓe nyeɗi ndiyam, ɓe ndufi ɗam yeeso Jawmiraawo, ɓe cuumi nyalaade man, ɓe mbi'i: “Min mbaɗi hakke dow Jawmiraawo.” Ton haa Mispa, Samuyila wonno alkaaliijo maɓɓe. 

7  Nde Filisti'en nani haala mooɓtorde Isra'iila'en haa Mispa, laamiiɓe maɓɓe njowo fuu ummi, kamɓe e jama'aare konu maɓɓe, haa ɓe ukkano Isra'iila'en. Nde Isra'iila'en nani ɗum, ɓe kultori. 

8  Ɓe mbi'i Samuyila: “Taa accu toraago Allah Jawmiraawo men haa o hisna en juuɗe Filisti'en.” 

9  Samuyila hirsi jawgel musinanŋgel, lii'ani ngel Jawmiraawo guleteeŋgel, tori mo haa o walla Isra'iila'en. Jawmiraawo boo jaɓi tornde maako. 

10  Saa'i Samuyila ɗonno lii'o guleteeŋgel, Filisti'en ɓaditi Isra'iila'en haa ɓe kaɓa. Ammaa Jawmiraawo hulni ɓe bee pelmaali cemmbiɗɗi, jiiɓi hakkilooji maɓɓe, Isra'iila'en njaali ɓe. 

11  Isra'iila'en ngurti Mispa, taasni ɓe, puɗɗi mbarugo ɓe haa yotti les Bayti-Kar. 

12  Samuyila hoo'i hayre mawnde, darni nde hakkunde Mispa e Seen. O wi'i: “Haa wargo ɗo Jawmiraawo walli en.” Ngam maajum o wi'i hayre maajum Eben-Ezer. 

13  Bana nii Filisti'en njaalaama. Ɓe meetaay nastugo lesdi Isra'iila. Jawmiraawo tikkani ɓe balɗe ngeendam Samuyila fuu. 

14  Berniiji Isra'iila hakkunde Ekuruun e Gaat ɗi Filisti'en njaɓtuno, ɗi lorti nder maral Isra'iila, lesdi maɓɓe kisi juuɗe Filisti'en. Ammaa sulhu ɗonno hakkunde Isra'iila'en bee Amoori'en. 

15  Samuyila laati alkaaliijo Isra'iila balɗe mum fuu. 

16  Hitaande fuu o yaalti Baytila, Gilgal e Mispa, o waɗani Isra'iila'en kiita ton. 

17  Nden o lorti haa Rama haa saare maako woni. Ton boo o mahani Jawmiraawo hirsirde, o huuwi kuugal alkaaliijo Isra'iila.

