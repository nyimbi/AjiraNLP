1  Ndaa bolle Gaazoowo ɓii Daawuda, laamiiɗo haa Urusaliima: 

2  Gaazoowo wi'i: Meereejum meere! Meere koros! Koo ɗume fuu woni meere. 

3  Nafuuda kaye neɗɗo heɓata haa torra kuugal ngal o huuwata haa duniyaaru fuu? 

4  Yidere saalo, yidere woɗnde wara, ammaa duniyaaru ɗon tabiti haa foroy. 

5  Naaŋge fuɗa, muta, yaawɗa loraago haa nokkuure nde nge fuɗata. 

6  Henndu yaha fombina, taaro haa woyla, ndu taaro taaro, ndu fuɗɗita taaraago. 

7  Maaje fuu ɗon ila haa mbeela, ammaa mbeela heewataa. Gal nokkuure maaje ilata, ton ɗe ilata fahin. 

8  Kuuje fuu comnan haa ɓura tinndinoore. Yiitere somataa yi'ugo, nofru saftataa nanugo. 

9  Ko laati naane, kanjum laatoto. Ko waɗi naane, kanjum waɗoto fahin. Walaa kesum haa duniyaaru sam! 

10  To woodi huunde nde ɓe mbi'ata: “Ndaa ɗum kesum”, asee boo ɗum aarti en laataago nder zamanuuji ɓooymaaji. 

11  Ammaa walaa mo siftorta ɓooymaajum. Non boo ko saaloto nder balɗe garanɗe, waranɓe ɓaawo boo ciftortaa ɗum. Ko Gaazoowo heɓti 

12  Min Gaazoowo, mi laatino laamiiɗo Isra'iila haa Urusaliima. 

13  Mi waɗi anniya ɗaɓɓititgo e linyugo bee hikma ko ɗon saalo les asama fuu. Tawmi: Allah sukli ɓiɓɓe Aadama bee suklere naawnde. 

14  Mi yi'i kuuɗe kuuwaaɗe haa duniyaaru fuu. Ndaa, ɗum fuu ɗum meere, ɗum naŋngugo henndu. 

15  Leliiɗum leltataake, majjuɗum limataake. 

16  Mi numi: Ndaa, mi ɓesdi hikma, mi ɗuɗɗini ka ko ɓuri laamaniiɓe Urusaliima aartunooɓe yam fuu. Fakat mi anndi ko woni hikma ɗuuɗka e anndal lugguŋgal. 

17  Mi waɗi anniya anndugo hikma non boo nginnaaku e faataare. Tawmi: Kanjum boo ɗum naŋngugo henndu. 

18  Ngam hikma ɗuuɗka ɗon bee metteeŋga ɗuuɗŋga, ɗuɗɗingo anndal boo ɗuɗɗinan bone.

