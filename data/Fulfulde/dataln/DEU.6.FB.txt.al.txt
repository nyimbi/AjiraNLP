1  “Ndaa umrooje e farillaaji e kiitaaji fuu ɗum Jawmiraawo, Allah mooɗon umri yam ekkitingo on. Ɗowtane ɗum nder lesdi ndi on ɓadake nastugo ngam maron ɗum. 

2  Kule Jawmiraawo, Allah mooɗon balɗe mon fuu, onon e danygol mon, kakkilane farillaaji maako fuu e umrooje maako fuu ɗum umranmi on, ngam haa balɗe mon njuuta ton. 

3  Nane ɗum, onon Isra'iila'en, kakkilane ɗum. Nden kam on keɓan hayru, on ɗuuɗan masin nder lesdi keewndi kosam e njumri, bana Jawmiraawo, Allah kaakiraaɓe mooɗon wi'i on. 

4  Nan, ummaatoore Isra'iila, Jawmiraawo Allah meeɗen woni Jawmiraawo feere muuɗum. 

5  Yiɗ Jawmiraawo, Allah maaɗa bee ɓernde ma fuu, bee yoŋki ma fuu e bee semmbe ma fuu. 

6  Bolle ɗe'e ɗe umranmaami hannde, jaɓ ɗe nder ɓernde ma. 

7  Ekkitin ɗe ɓikkoy ma, wolwu ɗe koo a ɗon jooɗi haa saare ma, koo a ɗon yaha dow laawol, koo a ɗon waalo, koo a ɗon ummo. 

8  Haɓɓu ɗe bana alaama haa juŋngo ma, ɗe laato bana maandorde haa tiinde ma. 

9  Winndu ɗe dow leɗɗe darduɗe haa dammuɗe cuuɗi mon e dow pareeje berniwol mooɗon.” Tokkaago Jawmiraawo bee gooŋga 

10  Saa'i Jawmiraawo, Allah mooɗon nastinta on haa lesdi ndi o hunani kaakiraaɓe mon Ibrahiima e Isiyaaku e Yaakubu o hokkan on ɗum, on tawan ton berniiji mawɗi booɗɗi ɗi on nyiɓaay 

11  e cuuɗi maaji keewi kuuje booɗɗe ɗe on nastinaay ton e ɓulli ɗi on ngasaay e gese inabooje e jaytunje ɗe on njubaaki, on nyaaman haa on kaara, 

12  nden kam, ndeente! Taa on ngejjita Jawmiraawo mo wurtini on njeyaaŋgu nder lesdi Misra. 

13  Kule Jawmiraawo, Allah mooɗon! Njaggane mo, kunore bee innde maako tan! 

14  Taa tokke labbi goɗɗi, ɗi ummaatooje taarotooɗe on ndewata. 

15  Ngam Jawmiraawo, Allah mooɗon gonɗo caka mooɗon, o Allah mo yiɗaa on tokko ɗowanteeɗo feere sam. Kakkile ngam taa on tikkina mo, nden o nattina on fuu diga lesdi. 

16  Taa poonde Jawmiraawo, Allah mooɗon, bana on poondirino mo haa Massa. 

17  Kakkilane umrooje Jawmiraawo, Allah mooɗon e seedamkuuji maako e farillaaji maako ɗum o umri on. 

18  Mbaɗe ko wooɗi, ko fottani Jawmiraawo. Nden kam on keɓan hayru, on maran lesdi mboondi ndi o hunani kaakiraaɓe mooɗon o hokkan on ɗum, 

19  on ndiiwan konne'en mon yeeso mooɗon fuu, bana Jawmiraawo wi'i on. 

20  “Nder nyalɗe garanɗe, ɓikkoy mooɗon ƴaman on: Ngam ɗume Jawmiraawo, Allah meeɗen umri on seedamkuuji e farillaaji e kiitaaji ɗi'i fuu? 

21  Nden njaabe koy: Min laatino maccuɓe Firawna haa lesdi Misra, ammaa Jawmiraawo wurtini min lesdi Misra bee juŋngo mum semmbiɗŋgo. 

22  Min ngi'i no Jawmiraawo waari alaamaaji e kaayeefiiji mawɗi naawɗi haa Misra, dow Firawna e saare mum fuu. 

23  O wurtini min Misra haa o wadda min haa ɗo, o hokka min lesdi ndi'i, bana o hunani kaakiraaɓe meeɗen. 

24  Jawmiraawo, Allah meeɗen umri en en ɗowtano farillaaji ɗi'i fuu, ngam en kula Jawmiraawo, Allah meeɗen. Nden kam o hokkan en hayru nyalɗe men fuu, o aynan ngeendam meeɗen, bana no ngonɗen hannde. 

25  En laatoto adili'en yeeso Jawmiraawo, Allah meeɗen, to en kakkilani umrooje maako, to en ɗowtanake ɗe bana no o umri en.”

