1  Ibrahiima ummi diga ton, dilli gal tayre Lesdi Fombina. O jooɗi hakkunde Kaades bee Sura. O faɓɓi haa Gerar. 

2  Ibrahiima wi'i yimɓe, Saraatu debbo maako ɗum deerɗiiko. Abimelek, laamiiɗo Gerar neli, hoo'i Saraatu. 

3  Allah wari haa Abimelek jemma nder koyɗol, wi'i mo: “A maayan ngam daliila debbo mo koo'uɗa, ngam o te'aaɗo.” 

4  Ammaa Abimelek ɓaditaakino mo. O wi'i: “Yaa Jawmiraawo, a halkan ummaatoore koo to nde adiliinde na? 

5  Naa kaŋko wi'i yam: O deerɗam na? Debbo boo wi'i: O deerɗam. Mi waɗi ɗum bee ɓernde laaɓnde e juuɗe laaɓɗe.” 

6  Allah jaabi mo nder koyɗol: “Min boo mi anndi a waɗi ɗum bee ɓernde laaɓnde. Ngam maajum mi haɗi ma waɗugo hakke dow am. Mi accaay ma a meema mo. 

7  Jonta lornan gorko oo debbo mum, ngam o annabiijo. O do'anto ma, a yeeɗan. Ammaa to a lornataa debbo oo, anndu a maayan fakat, ko marɗa fuu nattan.” 

8  Abimelek dawi cub, ewni suka'en mum fuu. O yecci ɓe bolle ɗe'e fuu. Ɓe kultori masin. 

9  Abimelek ewnoyi Ibrahiima, o wi'i mo: “Ɗume mbaɗɗaa min? Aybewol ngole ngaɗanmaami haa ngadda hakkewol maŋngol bana ngo'ol dow am e dow laamu am? A huuwi yam kuuɗe ɗe goɗɗo huuwataa!” 

10  Nden Abimelek tokki wolwango Ibrahiima: “Ɗume nufiiɗaa haa ngaɗaa huunde nde'e?” 

11  Ibrahiima jaabi: “Mi tammi, kulol Allah woodaa haa nokkuure nde'e, ɓe mbaratam ngam daliila debbo am. 

12  Dow maajum boo, o deerɗam fakat. Baaba amin gooto, ammaa daada maako feere. Bana nii o laatori debbo am. 

13  Nde Allah yiilni yam daayiiɗum bee saare baaba am, mi wi'i debbo: Waɗanam mbooɗeeŋga bee wi'go mi deerɗa koo toy njahten fuu.” 

14  Abimelek hoo'i dammooji e na'i e maccuɓe e horɓe, hokki Ibrahiima. O lornani mo boo Saraatu, debbo maako. 

15  Abimelek wi'i: “Ndaa, lesdi am ɗon yeeso ma. Jooɗa haa fottani gite ma.” 

16  O wi'i Saraatu boo: “Ndaa, mi hokki deerɗa ceede cardi ujineere. Ɗum alaama ka seedanta ma a laaɓɗo yeeso wonduɓe bee ma fuu.” 

17  Nden Ibrahiima tori Allah, Allah boo yamɗitini Abimelek bee debbo mum e horɓe muuɗum, ɓe ndanyi fahin. 

18  Ngam Jawmiraawo wartirno rewɓe nder saare Abimelek fuu rimarɓe daliila Saraatu, debbo Ibrahiima.

