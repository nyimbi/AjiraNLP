1   Habaruuji Nyalaaɗe 

16  :

23  -

33  ) 

1  Ngimane Jawmiraawo yimre hesre, ngimane Jawmiraawo, onon yimɓe duniyaaru fuu. 

2  Ngimane Jawmiraawo, maŋgte innde maako, ngaazine habaru kisndam maako nyalaade fuu. 

3  Anndine tedduŋgal maako caka ummaatooje, ngecce jama'aaje fuu kaayeefiiji maako. 

4  Ngam Jawmiraawo o mawɗo, o maŋgteteeɗo masin, o kulniiɗo ɓurɗo ɗowanteeɓe fuu. 

5  Ngam ɗowanteeɓe jama'aaje fuu ɗum labbi meere, ammaa Jawmiraawo tagi asamanji. 

6  Yeeso maako ɗon waŋgina maŋngu e daraja, baawɗe e tedduŋgal ɗon nder suudu maako seniindu. 

7  Onon ummaatooje duniyaaru, maŋgte Jawmiraawo, maŋgte tedduŋgal maako e baawɗe maako. 

8  Teddine innde maako, ngaddane mo dokke, ngare haa babe maako. 

9  Cujidane mo saa'i o waŋginta senaare maako. Ndiwne yeeso maako, onon yimɓe duniyaaru fuu. 

10  Maatine ummaatooje: “Jawmiraawo woni laamiiɗo. Duniyaaru tabiti, ndu dimmbataako. O hiitoto ummaatooje fuu kiita ngooŋɗuka.” 

11  Asama seyo, lesdi boo welwelta! Mbeela e ko woni nder maaga fuu koola! 

12  Gese e ko woni dow maaje fuu ceyo! Koo leɗɗe nder laynde boo ngimana Jawmiraawo bee seyo! 

13  Ngam o ɗon wara! O ɗon wara ngam hiitanaago yimɓe duniyaaru, o hiitanto yimɓe duniyaaru bee adilaaku e jama'aaje bee gooŋgaaku maako.

