1  “Ammaa saa'i waran haa limgal yimɓe Isra'iila laato bana njaareendi haa maayo, walaa baawanɗo foondugo e limugo ndi. Haa nokkuure nde goɗɗo wi'no ɓe: Naa on ummaatoore am! Yimɓe mbi'an ɓe: On ɓiɓɓe Allah geeto. 

2  Nden yimɓe Yahuuda e yimɓe Isra'iila fuu kawtan. Ɓe laaminan ardiiɗo gooto dow maɓɓe, ɓe ardanto lesdi maɓɓe, ngam nyalaade Yisre'el laatoto mawnde. 

3  Mbi'e deerɗiraaɓe mon worɓe: Ammi, waato: On ummaatoore am, deerɗiraaɓe mon rewɓe boo: Ruhama, waato: On enɗaaɓe.” Jawmiraawo yiɗi yimɓe muuɗum 

4  “Ngulle daada mooɗon, ngulle mo! Ngam naa o debbo am, min boo naa mi goriiko. Sey o itta alaamaaji daakaareeku haa tiinde maako, o itta alaamaaji njeenu haa enɗi maako. 

5  To naa non, mi ɓortan mo fuu, o laato temmbo bana nyannde o danya. Mi laatinan mo bana ladde hamaadaare, mi laatinan mo harde yoornde, mi mbaran mo bee ɗomka. 

6  Mi enɗataa ɓikkoy maako, ngam koy ɓikkoy daakaareeku. 

7  Ngam daada maakoy danyɗo koy waɗi daakaareeku e cemtiniiɗum. Ngam o wi'i: Sey mi tokko waaye'en yiɗɓe yam, hokkanɓe yam nyaamdu e ndiyam e gaasa baali e limce ɗigguɗe e nebbam e njaramji. 

8  Ngam maajum cukkanmi laawol maako bee gi'e, mi maɓɓan ngol bee paddirɗum, ngam taa o heɓta laabi maako. 

9  O tokkoto waaye'en yiɗɓe mo, ammaa o jokkataako ɓe. O ɗaɓɓitan ɓe, ammaa o tawataa ɓe. Nden o wi'an: Sey mi loro haa goram arano, ngam naane mi ɗonno seyi ɓuri jonta. 

10  O annditaay min hokki mo alkamaari e inaboojam kesam e nebbam. Mi ɗuɗɗinani mo cardi e kaŋŋeeri. Ammaa ɓe kuuwtiniri ndi ngam Ba'al. 

11  Ngam maajum mi waran mi hoocita alkamaari am e inaboojam am kesam nder wakkati maaji, mi hoocitan gaasa baali am e leŋ am ko suddanno temmbuki maako. 

12  Jonta cudditanmi les maako haa gite waaye'en maako yiɗɓe mo, walaa kisnanɗo mo diga juŋngo am. 

13  Mi haɗan seyo maako fuu, non boo juulɗe maako, waato juulɗe lewru hesru e nyalɗe ciwtorɗe maako e juulɗe maako goɗɗe fuu. 

14  Mi wonnan inabooje maako e ibbi maako, ɗum o wi'i: Kanjum ɗum laati ngeenaari am ndi waaye'en yiɗɓe yam ndokki yam. Min Jawmiraawo mi laatinan ɗum guuɓe meere, dabbaaji ladde nyaaman ɗum. 

15  Bana non mi hiitorto mo ngam nyalɗe Ba'alji, labbi maako, saa'i o wulani ɗi uurle, o jaagnori bee halagaare e koɗel, o tokki waaye'en yiɗɓe mo. Ammaa min, o yejjiti yam.” Non Jawmiraawo wi'i. 

16  “Ngam maajum, ndaa mi estan mo. Mi yahran mo haa ladde hamaadaare, mi ɗelmitina ɓernde maako ton. 

17  Diga ton boo mi hokkitan mo gese inabooje maako, mi waylitan waadiwol Akor, ngol laatano mo nastirde tammunde. Ton o jaaboto ewnaandu am bana nder nyalɗe o paanyono, nde o wartino diga lesdi Misra.” 

18  Jawmiraawo wi'i: “Nyalaade nde mbaɗanmi bana non, a ewnatam: Goram. A meetataa ewnugo yam: Ba'al am. 

19  Mi ittan inɗe Ba'alji nder hunnduko maaɗa, walaa mo siftorta inɗe maaji fahin. 

20  Nyalaade maajum kaɓɓanmi alkawal ngam maɓɓe bee dabbaaji ladde e colli asama e ladooji dow lesdi, mi yewan lagaawal e kaafahi, mi timminan haɓre nder lesdi, haa ɓe keɓa siwtaago nder de'ere. 

21  Mi haɓɓan teegal bee maaɗa haa abada, mi haɓɓan ngal bee maaɗa dow adilaaku e gooŋga e mbooɗeeŋga e hinnuye. 

22  Mi haɓɓan teegal bee maaɗa dow gooŋgaaku, an boo a anndan Jawmiraawo.” 

23  Jawmiraawo wi'i: “Nyalaade maajum njaabantoomi asamanji. Kanji boo ɗi njaabanto lesdi. 

24  Lesdi jaabanto alkamaari e inaboojam kesam e nebbam, kanji boo ɗi njaabanto Yisre'el. 

25  Mi aawan mo ngam am nder lesdi. Mi enɗan Lo-Ruhama, mi wi'an Lo-Ammi: An woni ummaatoore am. Kaŋko boo o wi'atam: Allah am.”

