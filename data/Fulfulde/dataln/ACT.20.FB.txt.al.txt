1  Nde fitina man de'iti, Pol mooɓti nuɗɗinɓe, semmbiɗini ɓe. Nden o jaɓɓiti ɓe, o dilli Makedoniya. 

2  O yiili lesdi man, o semmbiɗini yimɓe bee bolle ɗuuɗɗe. Nde o yotti Akaya, 

3  o jooɗi ton lebbi tati. Yaake o ɗonno taasko nastugo koommbowal yahugo Siriya, o nani Yahuudu'en kaɓɓi dabare dow maako. Ngam maajum o tokkori Makedoniya fahin. 

4  Sopater ɓii Pirrus mo Bereya, yahdi bee maako. Aristarkus e Sekundus, yimɓe Tessaloniiki e Gayus mo Derbe e Timote, non boo Tikikus e Torofimus yimɓe lesdi Asiya, ɓe fuu ɓe njahdi bee maako. 

5  Ɓe ardi min, ɓe njehi haa Torowas, ɓe ndeeni min ton. 

6  Min nasti koommbowal haa Filippi ɓaawo juulde tamseeje ɗe ufnaaka. Ɓaawo balɗe jowi min njokki ɓe haa Torowas. Min mbaɗi asaweere haa ton. Pol laari yimɓe Torowas 

7  Nyannde Alat min kawti ngam nyaamugo kiirtaari Jawmiraawo. Pol ɗon wolwana yimɓe, o tokki wolwugo haa caka jemma, ngam o dillanno jaŋngo man. 

8  Woodino pittirlaaji ɗuuɗɗi haa suudu dowru haa min mooɓti. 

9  Derkeejo bi'eteeɗo Ewtikus ɗonno jooɗi haa wurdere suudu, ɗoyŋgol tedduŋgol hoo'i mo yaake Pol ɗon tokkitina waazu. Nde o ɗon ɗaani, o do'i haa lesdi diga suudu dowru tataɓru. Ɓe tawi mo, o maayi. 

10  Nde Pol jippi, o hippi dow maako, harli mo, wi'i: “Taa cakle, o maayaay!” 

11  Nden o lori haa suudu dowru, o yewi tamseeje, o nyaamdi bee maɓɓe. O wolidi bee maɓɓe haa baɓɓol, nden o dilli. 

12  Ɓe kootidi bee derkeejo go, o geeto. Ɗum de'itini ɓe masin. Pol ummi Torowas dilli Miletus 

13  Min aarti Pol nastugo koommbowal, min ndilli haa Assos. O wi'no min min ardo, ngam o yiɗi yahugo bee kosɗe. Haa ton o tammi nastugo koommbowal man. 

14  Nde o jokki min haa Assos, min nastini mo koommbowal amin, min ndilli Mitilene. 

15  Min ummi ton bee koommbowal, jaŋngo man min tiitotiri bee Kiyos. Faɓɓijaŋngo man min njotti Samos, faɓɓitijaŋngo man boo min njotti Miletus. 

16  Pol waɗi anniya saalaago Efesus bilaa jippaago, ngam o yiɗaa neeɓugo haa lesdi Asiya. O ɗon yaawana yottaago Urusaliima hiddeko juulde Pantekosta waɗa, to heɓoto. Waazu Pol haa ndotti'en Efesus 

17  Diga Miletus Pol neli haa ndotti'en jama'aare nuɗɗinɓe Efesus ngam haa ɓe ngara haa maako. 

18  Nde ɓe njotti, o wi'i ɓe: “Onon anndi no mi jooɗori bee mooɗon, diga nyannde mi wari haa lesdi Asiya. 

19  Mi huuwani Jawmiraawo bee yaŋkinaare timmunde, bee bojji, nder boneeji keɓɗi yam ngam Yahuudu'en annini halleende dow am. 

20  On anndi, nder waazu am mi suuɗaay on koo ɗume ko nafata on fuu. Mi ekkitini on yeeso yimɓe fuu e haa ci'e mon boo. 

21  Foroy mi wolwani Yahuudu'en e yimɓe ummaatooje goɗɗe fuu haa ɓe tuuba, ɓe nuɗɗina Jawmiraawo meeɗen Yeesu. 

22  Kadi jonta mi ɗon dilla Urusaliima ngam Ruuhu Ceniiɗo ɗon yerɓammi, mi anndaa ko waɗatammi haa ton. 

23  Huunde woore anndumi: Ruuhu Ceniiɗo ɗon hollammi haa gure ɗe mi yaalata fuu callalluuji e boneeji ɗon ndeenammi. 

24  Ammaa mi laaraay yoŋki am bana huunde marnde saman, ko ngiɗmi kam, mi timmitina daɗa-daɗa am e kuugal ngal Jawmiraawo Yeesu halfini yam, waato seedaago Linjiila ka mo'ere Allah. 

25  Mi yiili caka mooɗon fuu, mi waazi habaru laamu Allah. Jonta min, mi anndi on meetataa yi'ugo yam fahin. 

26  Ngam maajum, mi seedi on hannde: To goɗɗo mooɗon halki, naa ɗum aybe am, 

27  ngam mi waazi on muuyo Allah fuu, mi suuɗaay on koo ɗume. 

28  Ayne ko'e mooɗon! Ayne tokkere nde Ruuhu Ceniiɗo halfini on! Bana waynaaɓe, ayne jama'aare nuɗɗinɓe Allah, nde o heɓri bee ƴiiƴam Ɓiɗɗo maako ndufaaɗam. 

29  Ngam mi anndi to mi dilli, caafaali kaaŋaaɗi nastan caka mooɗon, ɗi accataa tokkere. 

30  Woɗɓe caka mooɗon boo ummoto, kuuwtiniran pewe ngam haa nuɗɗinɓe tokko ɓe. 

31  Ngam maajum ayne! Ciftore no duuɓi tati, jemma bee naaŋge fuu, mi accaay barraago koo moy mooɗon bee gonɗi. 

32  Jonta mi halfini on haa juŋngo Allah e haa habaru mo'ere maako. O waawan mawningo on nder nuɗɗinki e tabitingo ndonŋgu mooɗon, ngu o sigani senaaɓe maako fuu. 

33  Mi suunaay cardi malla kaŋŋeeri malla limce goɗɗo. 

34  Onon bee ko'e mooɗon on anndi juuɗe am ɗe'e kumti haaje am e haaje wondiɗɗiraaɓe am. 

35  Nder ko mbaɗmi fuu mi holli on sey en kuuwa, en mballa tampuɓe. En ciftora boo ko Jawmiraawo Yeesu wi'i bee hoore mum: Barka dokkuɗo ɓuran ka dokkaaɗo.” 

36  Nde Pol timmini wolwugo, fuu maɓɓe ɓe tuggi koppi, o waɗi do'a. 

37  Ɓe fuu ɓe mboyi, ɓe karli mo, ɓe kebbi mo. 

38  Ɓe cuni masin sakkomaa nde ɓe nani o wi'i ɓe meetataa yi'ugo mo fahin. Nden ɓe ɗofti mo haa koommbowal.

