1  Woodi sarru feere ngu ngi'mi haa duniyaaru, ngu ɗon teddana neɗɗo masin: 

2  Goɗɗo mo Allah hokki ɗum risku e jawdi e tedduŋgal, mo sooyataa koo ɗume ko ɓernde mum yiɗi fuu, ammaa Allah accaay mo o naftoro ɗum, jananno ɗon naftoro ɗum. Kanjum ɗum meere e boneeji naawɗi. 

3  Malla goɗɗo danyi ɓiɓɓe teemerre, yeeɗi duuɓi ɗuuɗɗi, koo to o heɓi juutal balɗe, ammaa o heƴnitoraaki hayru maako, o heɓaay uweeki booɗki boo. Nden kam mi ɗon wi'a: Ɓiŋngel dufaaŋgel ɓuran mo hayru, 

4  ngam ɓiŋngel ngel wari ngel danya haa meere, ngel dillan haa nyiɓre, nyiɓre boo suddan innde maagel. 

5  Ngel meeɗaay yi'ugo naaŋge, ngel anndaa nge. Ngel ɓuran oya siwtaago, 

6  koo to o yeeɗi duuɓi ujine ɗiɗi, ammaa o heɓaay hayru. Naa ɓe ɗiɗo fuu ɓe ɗon njaha nokkuure woore na? 

7  Neɗɗo ɗon torro ngam reedu muuɗum, ammaa tum ɗum he'ataa mo. 

8  Bee nafuuda kaye hikmaajo ɓurdata paataaɗo? Nafuuda kaye talakaajo annduɗo jooɗodaago bee yimɓe heɓata? 

9  Ko gite ndaarata ɓuran ko ɓernde aaƴata. Kanjum boo, ɗum meere, ɗum naŋngugo henndu. 

10  Ko laati fuu, heɓi innde muuɗum diga ɓooyma. En anndi boo moy woni neɗɗo, o waawataa waabotirgo bee ɓurɗo mo semmbe. 

11  To bolle ɗuuɗi, haalaaji meereeji boo ɗuuɗan. Kadi, ko ɗum nafi? 

12  Moy anndi ko nafata neɗɗo nder ngeendam mum ndammuɗam e meereejam? Ɗam saaloto bana ɗowdi. Malla moy waawata yeccugo neɗɗo ko laatoto haa duniyaaru ɓaawo maayde muuɗum?

