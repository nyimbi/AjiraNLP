1  Filisti'en mooɓti jama'aaje muuɗum'en fuu haa Afek. Isra'iila'en boo caŋngini kommbi seeɓoore haa Yisre'el. 

2  Nde laamiiɓe Filisti'en ɗon caalo bee mooɓe muuɗum'en fodde ujineeje e teemeɗɗe, honooɓe laamiiɗo Gaat ngari haa ragare, Daawuda e worɓe mum ɗon ngondi bee maɓɓe. 

3  Mawɓe konu Filisti'en ƴami: “E ɗume Ibraniŋke'en mbaɗata ɗo?” Akis jaabi ɓe: “Ɗum Daawuda. Ɓooyma o suka Sawulu, laamiiɗo Isra'iila. Ammaa ɓuri nduuɓu o ɗon wondi bee am. Mi yi'iraay mo aybe koo seɗɗa diga nyannde o wari haa hannde.” 

4  Ammaa mawɓe konu Filisti'en tikkani Akis, mbi'i mo: “Lortin mo haa nokkuure nde njo'inɗa mo. Taata o yahda bee meeɗen ngam haɓre, ngam taa o waylito dow meeɗen nder haɓre. Noy o heɓrata yerduye jaagorɗo maako, sonaa to o wallinani mo ko'e worɓe men? 

5  Malla a yejjiti ko ɓe ngimani mo: Sawulu mbari ujineere, ammaa Daawuda ujine sappo.” 

6  Akis ewni Daawuda, wi'i mo: “Fakat bana Jawmiraawo o geeto, a gooŋgaajo. Min kam mi yiɗi masin a nasta bee am nder haɓre. Mi yi'iraay ma zammba diga ngarɗa haa am haa wargo hannde. Ammaa a fottanaay laamiiɓe woɗɓe. 

7  Kadi lorta, yah bee jam. Taa waɗ koo ɗume ko ɓerninta ɓe.” 

8  Daawuda wi'i Akis: “Aybewol ngole mbaɗmi, barkaama? Woodi ko a yi'iri yam diga mi nasti kuugal ma? Ngam ɗume mi heɓataa yahdugo bee maaɗa, mi haɓa bee konne'en jaagorɗo am laamiiɗo?” 

9  Akis jaabi mo: “Mi anndi. Yeeso am a koolaaɗo bana malaa'ikaajo Allah, ammaa mawɓe konu Filisti'en mbi'i: Taata o yahda bee meeɗen nder haɓre. 

10  Ngam maajum ndawe cub, an e accuɓe Sawulu, warduɓe bee maaɗa fuu, ndille to weeti.” 

11  Jaŋngo maajum Daawuda e worɓe mum ndawi cub, ɓe lorti haa lesdi Filisti'en. Ammaa Filisti'en njehi gal Yisre'el.

