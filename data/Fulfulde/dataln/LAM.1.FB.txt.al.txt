1  Kayto! Berniwol Urusaliima yeewaama, naane ngol heewi yimɓe! Naane ummaatooje teddini ngol, jonta ngol laati bana debbo jurumɗo. Ngol laamanino lesɗe, jonta ngol nasti njeyaaŋgu. 

2  Jemma fuu ngol ɗon woya, gonɗi ɗon dow galaŋge maagol. Yiɗɓe ngol fuu, walaa koo gooto maɓɓe de'itinta ngol. Sooba'en maagol fuu zammbi ngol, laati konne'en maagol. 

3  Yimɓe Yahuuda fuu ndahaama, laati maccuɓe, torraaɓe. Ɓe ɗon njooɗi nder lesɗe jananne, ɓe ngalaa siwtaare. Konne'en ɗon taaro ɓe, laawol daɗugo woodaa. 

4  Laabi Siyona perwi, ngam walaa garanɗo haa juulɗe. Walaa koo goɗɗo haa dammuɗe berniwol, liman'en ɗon uuma, faanyɓe rewɓe ɗon cuno, Siyona ɗon nder mettamɓeram. 

5  Ɓillooɓe ngol njaali ngol, konne'en maagol ɗon bee jam. Jawmiraawo yarni ngol bone ngam hakkeeji maagol ɗuuɗɗi. Konne'en naŋngi ɓikkoy maagol, dahi koy. 

6  Daraja Urusaliima ittake. Mawɓe maagol nanndi bee lelji dogganɗi yeeso loohoowo, ɗi tampuɗi ngam ɗi tawaay durduɗe. 

7  Nder nyalɗe ɓillaare e gaanci maagol, ngol ɗon siftora daraja maagol naane. Nde konne'en nyaami ngol, walaa balluɗo ngol. Ɓillooɓe ngol ceyori do'ere maagol, njaanci ngol. 

8  Berniwol Urusaliima waɗi hakkeeji naawɗi, ngol laati bana jiddere. Teddinɓe ngol naane ngi'i temmbuki maagol, ɗon njawo ngol. Ngol ɗon uuma, ngol wayliti ɓaawo. 

9  Coɓki maagol ɗon takko gawarle limce maagol, ngol numaay timmoode maagol. Ngol do'i do'ere naawnde, walaa mo de'itinta ngol. Ngol ɗon toro Jawmiraawo enɗa ngol, ngam konne'en njaali ngol. 

10  Ɓillooɓe ngol njaɓti ndesaaje maagol fuu. Ngol yi'i no saadooni'en nastiri suudu seniindu koo nde Jawmiraawo haɗno ɓe nastugo nder mooɓre yimɓe mum. 

11  Yimɓe ummaatoore maagol fuu ɗon uuma, ɗon ɗaɓɓita nyaamdu. Ɓe ɗon ndokka jawdi maɓɓe ngam ɓe keɓa nyaamdu, ɓe ngeeɗa. Berniwol ɗon toro Jawmiraawo: “Laar no ɓe njawori yam!” 

12  “Onon saalotooɓe fuu, taa sarru ngu'u heɓa on! Woodi naaworla bana naaworla am na, ka Jawmiraawo yarnatammi nder wakkati tikkere mum? 

13  O jippini yiite, nge wuli nder am. O tuufani yam tuuforgol, o lorni yam ɓaawo. O laatini yam geewaaɗo, mi nyawɗo foroy. 

14  O laari hakkeeji am fuu, o haɓɓi ɗi kaɓɓol, o yowi ɗi dow daande am, teddeeŋga maaji tampini yam. Jawmiraawo hokki yam haa juuɗe ɓurdanɓe yam semmbe. 

15  Jawmiraawo wudini honooɓe semmbiɗɓe wonɓe nder am fuu. O neli jama'aare konu dow am, nde nama suka'en am. O ɓiɗɗi yam bana inabooje nder ɓiɗɗirde. 

16  Ngam maajum mboyanmi, gite am ɗon ilna gonɗi. De'itinoowo yam, geeɗitinɗo yoŋki am daayake. Ɓikkoy am ɗon caklo, ngam konne'en ɓurdi koy semmbe. 

17  Mi ɗon weeɗa juuɗe am, ammaa balloowo yam woodaa. Jawmiraawo mooɓti dow am ɓillooɓe taariiɓe yam. Ɓe ɗon ndaarammi bana huunde nyiddunde. 

18  Ammaa Jawmiraawo o adiliijo, koo to mi tuurtani umrooje maako. Naneeɗam, onon ummaatooje fuu, ndaare bone am. Faanyɓe rewɓe am e suka'en am ndahaama. 

19  Mi ewni yiɗɓe yam, ammaa ɓe zammbi yam. Liman'en e ndotti'en maayi dow laabi am, saa'i ɓe ɗon ɗaɓɓita nyaamdu haa ɓe ngeeɗa. 

20  Yaa Jawmiraawo, laar ɓillaare am, teteki am ɗon ngula, ɓernde am ta'i ngam daliila tuurtol am. Kaafahi mbari ɓikkoy am haa yaasi, waade nasti cuuɗi fuu. 

21  Yimɓe nani uumaali am, ammaa walaa mo de'itini yam. Konne'en am ɗon ceyoro sarru ngu ukkanɗaami. Waddu nyalaade nde ngooynuɗa, haa ɓe laato bana am. 

22  Halleende maɓɓe fuu wara yeeso ma. Hiita ɓe bana kiitoriiɗa mi ngam daliila hakkeeji am. Ngam uumaali am ɗuuɗi, ɓernde am nyawi.”

