1  Kay! Juŋngo Jawmiraawo rammaay ngam hisnugo on. Noppi maako pahɗaay ngam nanango on. 

2  Ammaa aybeeji mon cenndata on bee Allah mooɗon, hakkeeji mon laati bana wiirndallo hakkunde maako bee mooɗon. Kanji kaɗata mo nanugo on. 

3  Juuɗe mon coɓi bee ƴiiƴam, kooli mon boo bee aybeeji. Kunnduɗe mon ɗon mbolwa fewre, ɗemɗe mon ɗon mbaŋgina sooynde adilaaku. 

4  Walaa gullotooɗo bee haala ndarnuka, walaa kiitotooɗo bee gooŋga. Ɓe ɗon koolo kuuje meereeje, ɓe ɗon mbolwa fewre. Ɓe kaari toonyaare, ɓe ndanyan sarru. 

5  Ɓe ɗon cosɓina geeraaɗe poosokje, ɓe ɗon cannya cannyudi canycanyɗo. Nyaamanɗo geeraaɗe man maayan. To woore fusi, foosokre wurtoto. 

6  Cannyaaɗum man he'ataa ngam waɗugo limce, goɗɗo waawataa suddugo ɓanndu bee maajum. Kuuɗe maɓɓe ɗum kuuɗe sarru, toonyaare woni haa juuɗe maɓɓe. 

7  Kosɗe maɓɓe ɗon njaawɗa haa ɓe mbaɗa kalluɗum, ɓe ɗon njaawa rufugo ƴiiƴam yimɓe ɓe ngalaa aybe. Ɓe ɗon numa haala sarru tan. Bonnonda e halkere waɗan koo toy ɓe njehi fuu. 

8  Ɓe anndaa laawol jam, woodaa gooŋga nder kuuɗe maɓɓe. Ɓe ɗon tokko laabi leliiɗi, koo moy tokki ɗi heɓataa salaaman. 

9  Ngam maajum kiita ngooŋɗuka daaytake min, adilaaku boo yottataako min. Min ngenwi annoora, ammaa ndaa nyiɓre. Min ngenwi jayŋgol, ammaa min ɗon njaha nder jemmaare nyiɓɓunde. 

10  Min ɗon mamo bana wumɓe kommbi mahol, min ɗon mamo bana mo walaa gite. Min ɗon pergo caka nyalawma bana to jemma waɗi. Min yamɓe ammaa min ɗon bana maayɓe. 

11  Min fuu min ɗon ngurɓo bana dabbaaji ladde, min ɗon mboya bana pooli. Min ngeli kiita ngooŋɗuka – ka woodaa. Min ngeli kisndam – ɗam daaytake min. 

12  Yaa Jawmiraawo, zunuubaaji amin ɗuuɗi yeeso maaɗa, hakkeeji amin ɗon ngullo min. Tuurtolji amin ɗon ngondi bee amin, aybeeji amin boo min anndi ɗi: 

13  Min tuurtani ma, min zammbi ma, min acci tokkaago ma. Min mbolwi haala toonyaare e tuurtol. Ɓerɗe amin numi pewe, kunnduɗe amin mbolwi ɗe. 

14  Kiita ngooŋɗuka lori ɓaawo, adilaaku ɗon dari daayiiɗum. Gooŋga fergi haa luumo, darnuɗum heɓataa nastugo. 

15  Gooŋga majji. To goɗɗo daayake halleende, ɓe ɓortan ɗum. Jawmiraawo walli yimɓe muuɗum Jawmiraawo yi'i ɗum, sooynde adilaaku fottanaay mo sam. 

16  O hayɗini ngam o yi'i walaa koo gooto ummi wallugo yimɓe maako. Ngam maajum o waɗi ɗum bee hoore maako, adilaaku maako hokki mo portaagu. 

17  O ɓorni adilaaku bana sulke, o waɗi kisndam dow hoore maako bana hufneere njamndi. O ɓorni anniya baatuki bana limce e tikkere haajunde bana alkibbaare. 

18  O warjoto koo moy fodde kuuɗe mum, o waatoto wanyɓe mo bee tikkere, konne'en maako boo bana no haandani ɓe, non boo jooɗiiɓe haa duuɗe. 

19  Koo moy fuu, diga fuunaaŋge haa hiirnaaŋge, hulan innde Jawmiraawo e tedduŋgal muuɗum. To konneejo wari bana ƴuuge maayo ɗe henndu yerɓata, poofɗe Jawmiraawo ndiiwan mo. 

20  Jawmiraawo wi'i: “Coottoowo waran haa Siyona ngam Isra'iila'en tuubuɓe, accuɓe tuurtol muuɗum'en. 

21  Ndaa alkawal am bee maɓɓe: Mi waɗi Ruuhu am dow mooɗon, mi nastini bolle am nder kunnduɗe mooɗon. Mi ittataa ɗe diga kunnduɗe mon e diga kunnduɗe ɓikkoy mon e diga kunnduɗe taaniraaɓe mon, diga jonta haa foroy.” Non Jawmiraawo wi'i.

