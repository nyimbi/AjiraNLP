1  Deerɗiraaɓe am, bee ɓernde am fuu ngiɗmi yimɓe lenyol am kisa. Mi ɗon toro Allah boo ngam maɓɓe. 

2  Mi ɗon seedo ɓe ɓe ngoodi tiinaare haa ɓe ɗowtano Allah. Ammaa tiinaare maɓɓe daraaki dow anndal gooŋgawal. 

3  Ɓe paamaay no Allah adilinirta yimɓe. Ɓe ɗon ɗaɓɓa adilaaku Allah dow laawol kuuɗe maɓɓe. Bana nii ɓe ɗon luuta laawol ngol Allah adilinirta yimɓe. 

4  Diga Almasiihu wari, zamanu tawreeta timmi. Koo moy nuɗɗini Almasiihu, Allah adilinan mo. 

5  Ndaa ko Muusa winndi dow no goɗɗo laatorto adiliijo bee laawol tawreeta: “Koo moy ɗowtani umrooje tawreeta, yeeɗiran ɗe.” 

6  Ammaa ndaa ko o wi'i dow haala adilaaku bee laawol nuɗɗinki: “Taa wi': Moy eeŋgata haa asama?” Waato ngam jippingo Almasiihu. 

7  “Taa wi' boo, moy jippoto nder joonde luggunde waato ngam ummitingo Almasiihu diga maayɓe.” 

8  Ɗume wolde nde'e wi'i kadi? Ndaa ko nde wi'i: “Wolde Allah ɗon ɓadi ma, nde ɗon nder hunnduko ma e nder ɓernde ma.” Kanjum woni kubaruwol nuɗɗinki ngol min ngaazinta, 

9  ngam to a seedake bee hunnduko ma: “Yeesu woni Jawmiraawo”, to a nuɗɗini bee ɓernde ma Allah ummitini mo diga maayde, nden kam a hisan. 

10  Ngam to goɗɗo nuɗɗini bee ɓernde, o laatoto adiliijo e to o seedi Jawmiraawo bee hunnduko maako, o hisan. 

11  Ngam Deftere wi'i: “Koo moy nuɗɗini mo, o semtintaake.” 

12  Jonta kam, walaa feerotiral hakkunde Yahuudu'en bee ummaatooje goɗɗe. Ngam Allah woni Jawmiraawo maɓɓe ɓe fuu, o ɗon mo'ana ewnotooɓe mo fuu. 

13  Ngam “koo moy ewnotooɗo innde Jawmiraawo, hisan.” 

14  Ammaa noy ɓe ewnorto mo to ɓe nuɗɗinaay kubaruwol kisndam? Noy ɓe nuɗɗinirta ngol to ɓe meeɗaay nanugo ngol? Noy ɓe keɓrata nanugo ngol to gaazoowo ngol woodaa? 

15  E noy ɓe ngaazirta to ɓe nelaaka? Bana ko winnda: “Ɗume wooɗiri bana kosɗe waazooɓe kubaruuji belɗi?” 

16  Ammaa naa yimɓe fuu njaɓi Linjiila. Annabi Esaaya wi'i: “Yaa Jawmiraawo, moy nuɗɗini waazu amin?” 

17  Bana non nuɗɗinki iwi haa nanugo waazu, waazu boo ɗon iwa haa wolde Almasiihu. 

18  Sey mi ƴama: Isra'iila'en nanaay wolde na? Fakat ɓe nani nde! Deftere ɗon wi'a dow nelaaɓe: “Sawtu maɓɓe yotti lesɗe fuu. Bolle maɓɓe njotti keeri duniyaaru.” 

19  Sey mi ƴamta fahin: Isra'iila'en paamaay na? Muusa aarti, jaabi: “Mi umminan kaajal mon bee yimɓe ɓe laataaki ummaatoore gooŋgaare, mi tikkinan on bee ummaatoore faataande.” 

20  Esaaya boo wi'i bee baŋguɗum: “Yimɓe ɓe ɗaɓɓitaay yam, tawi yam. Mi waŋgani yimɓe ɓe ƴamaay haala am sam.” 

21  Ammaa dow Isra'iila o wi'i: “Mi nyalli weeɗugo juuɗe am haa mi jaɓɓo yimɓe luutooɓe, tuurtooɓe.”

