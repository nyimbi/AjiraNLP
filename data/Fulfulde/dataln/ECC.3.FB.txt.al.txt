1  Woodi wakkatiire ngam koo ɗume fuu, woodi saa'iire ngam ko ɗon saalo les asama fuu: 

2  Saa'iire ngam danyeego e saa'iire ngam maayugo, saa'iire ngam jubaago e saa'iire ngam ɗoofugo ko juba, 

3  saa'iire ngam mbarugo e saa'iire ngam hurgugo, saa'iire ngam yibbingo e saa'iire ngam nyiɓtaago, 

4  saa'iire ngam woyugo e saa'iire ngam jalugo, saa'iire ngam uumugo e saa'iire ngam wamugo, 

5  saa'iire ngam sakkingo kaa'e e saa'iire ngam mooɓtugo ɗe, saa'iire ngam harlaago e saa'iire ngam daayaago harlaago, 

6  saa'iire ngam ɗaɓɓugo e saa'iire ngam majjingo, saa'iire ngam jogaago e saa'iire ngam wudingo, 

7  saa'iire ngam seekugo e saa'iire ngam nyootugo, saa'iire ngam jeeɗaago e saa'iire ngam wolwugo, 

8  saa'iire ngam yiɗugo e saa'iire ngam wanyugo, saa'iire ngam konu e saa'iire ngam sulhu. 

9  Nafuuda kaye neɗɗo heɓata haa torra kuugal ngal o huuwata haa duniyaaru fuu? 

10  Mi yi'i suklere nde Allah sukli ɓiɓɓe Aadama. 

11  Ko Allah waɗi fuu wooɗi nder saa'iire mum. Non boo, o jo'ini duumaare nder ɓernde neɗɗo, koo to neɗɗo waawataa faamugo kuugal ngal Allah huuwi diga fuɗɗam haa timmoode boo. 

12  Mi faami: Walaa hayru ngam neɗɗo, sonaa seyaago e maatugo belɗum nder ngeendam mum. 

13  Non boo to goɗɗo nyaami, yari, to o yi'i hayru nder torra maako fuu boo, ɗum dokkal Allah. 

14  Mi faami: Ko Allah waɗata fuu, ɗum tabitan haa foroy, walaa ko ɓesdete malla ko ustete haa maajum. Allah waɗi ɗum bana nii ngam haa yimɓe kula mo. 

15  Ko laati jonta, laatino ɓooyma. Ko tammi laataago boo, laati diga naane. Allah ɗon wartira ko saali. Sooynde adilaaku haa duniyaaru 

16  Mi yi'i boo: Nder duniyaaru, halleende ɗon haa pellel kiita ngooŋɗuka e adilaaku. 

17  Mi numi: Allah hiitoto adiliijo e kalluɗo, ngam huunde koo ndeye e kuugal koo ngale fuu ɗon bee saa'iire mum. 

18  Mi numi: Allah ɗon foonda ɓiɓɓe Aadama haa ɓe paama ɓe ɗon bana dabbaaji. 

19  Ngam hoddiroore nde tawata ɓiɓɓe Aadama foti bee nde dabbaaji. Bana ɗi'i mbaatirta, non ɓeya maayrata boo. Yimɓe e dabbaaji mari poofɗe goote. Walaa ko neɗɗo ɓurdata dabbaaji, ngam koo ɗume fuu, ɗum meere. 

20  Koo ɗume fuu ɗon yaha nokkuure woore. Koo ɗume fuu iwi haa mbulwuldi, koo ɗume fuu ɗon loro haa mbulwuldi boo. 

21  Moy anndi to yoŋki ɓiɓɓe Aadama eeŋgan dow malla yoŋki dabbaaji nastan haa lesdi? 

22  Mi faami: Walaa hayru ngam neɗɗo, sonaa o seyoro kuugal maako, ngam kanjum woni geɗal maako. Moy wartirta mo ngam laarugo ko laatoto ɓaawo maako?

