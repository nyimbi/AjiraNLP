1  Malkisadaka oo, o ɗonno laamiiɗo Saliima, o limanjo Allah Ɓaŋiiɗo. Ibrahiima ɗonno warta diga konu haa o mbarino laamiiɓe go. Malkisadaka yehi fotti bee maako, barkiɗini mo. 

2  Ibrahiima hokki mo zakka, waato yeɓre woore nder sappo haa ko o heɓi fuu. Maana innde maako woni Laamiiɗo-adilaaku. Kadiboo o laamiiɗo Saliima, bana wi'go Laamiiɗo-salaaman. 

3  O walaa baaba, o walaa daada, o walaa iwde. Walaa nyalaade danyeeki maako, walaa nyalaade maayde maako. O ɗon bana Ɓiɗɗo Allah, o jooɗoto limanjo haa foroy. 

4  Ndaare maŋngu Malkisadaka! Ibrahiima, kaaka meeɗen hokki mo zakka haa keɓal konu muuɗum fuu. 

5  Tawreeta umri ɓiɓɓe Lewi laatiiɓe liman'en, ɓe njaɓa zakka haa ummaatoore, waato haa banndiraaɓe maɓɓe, koo nde kamɓe boo ɓe danygol Ibrahiima. 

6  Malkisadaka laataaki nder lenyol Lewi, ammaa o jaɓi zakka haa Ibrahiima, o barkiɗini keɓɗo iinaaji Allah oo. 

7  Walaa seko, barkiɗinɗo ɓuri barkiɗinaaɗo maŋngu. 

8  Nder limanku Lewi'en, ɗum maayooɓe njaɓata zakka. Ammaa nder limanku Malkisadaka, ɗum goɗɗo mo Deftere seedi o maayataa sam jaɓi zakka. 

9  Bana wi'go: Lewi jaɓɗo zakka yoɓi ka kaŋko boo nder Ibrahiima. 

10  Ngam saa'i Malkisadaka fotta bee Ibrahiima man, Lewi ɗonno nder ɓanndu baaba maako, o danyaaka tawon. 

11  Allah hokki Isra'iila'en tawreeta, darni ka dow limanku Lewi'en. To limanku Lewi'en laatino timmuŋgu, walaano haaje limanjo goɗɗo bana Haruna waŋga, sakkomaa goɗɗo bana Malkisadaka. 

12  Ngam to limanku waylake, doole umroore boo waylo. 

13  Ngam kuuje ɗe'e mbolwaama dow goɗɗo lenyol feere. Walaa goɗɗo nder maagol meeɗi laataago limanjo haa hirsirde. 

14  Koo moy fuu anndi Jawmiraawo meeɗen danyaama nder lenyol Yahuuda. Muusa meeɗaay wolwugo haala lenyol ngo'ol sam, nde o wolwi haala liman'en. Limanjo goɗɗo bana Malkisadaka 

15  Haala ka'a ɓesdan laaɓugo fahin to limanjo goɗɗo, nannduɗo bee Malkisadaka waŋgi. 

16  O laataaki limanjo bee umrooje yimɓe, ammaa o laati limanjo bee baawɗe ngeendam ɗam timmataa. 

17  Ngam Deftere seedi dow haala ka'a, wi'i: “A laatoto limanjo haa foroy bana no Malkisadaka wa'no.” 

18  Umroore ɓooymaare wudinaama, ngam nde nafataa. 

19  Ngam tawreeta Muusa waawaay timmidingo koo ɗume. Jonta en keɓi tammunde ɓurnde mawnugo, kayre ɓadinta en bee Allah. 

20  Ɗum waɗi bee hunayeere. Liman'en naane ndarnaama bilaa hunayeere bana nde'e. 

21  Ammaa Yeesu laati limanjo bee hunayeere nde Allah wi'i mo: “Jawmiraawo hunake, mimsitittaako: A laatoto limanjo haa foroy.” 

22  Ngam maajum en anndi fakat, Yeesu tabitini alkawal ɓurŋgal ngal naane. 

23  Woodi huunde woɗnde boo: Liman'en naane ɓe ɗuuɗɓe, ngam maayde haɗi ɓe tokkitingo kuuɗe maɓɓe. 

24  Ammaa Yeesu ɗon yeeɗi haa foroy, limanku maako duumoto. 

25  Ngam maajum o waawan hisnugo yimɓe ɓe o yahri haa Allah jonta e haa foroy, ngam o ɗon yeeɗi haa foroy ngam toranaago ɓe Allah. 

26  Yeesu woni hooreejo liman'en mo haandani en. O ceniiɗo, o walaa aybe koo seɗɗa, o laaɓɗo, o senndaama bee hakke'en, o ɓaŋgtaama dow asamanji. 

27  O walaa haaje hokkugo kirseteeɗi balɗe fuu bana hoore'en liman'en, aran ngam hakkeeji maako, nden ngam hakkeeji yimɓe. Ammaa o waɗi ɗum nde woore tan bee lii'ugo hoore maako, ɗum he'i haa foroy. 

28  Tawreeta Muusa darni tampuɓe ngam ɓe laato hoore'en liman'en. Ammaa koŋngol hunayeere Allah warnde ɓaawo tawreeta darni Ɓiɗɗo mo laati timmididɗo haa foroy.

