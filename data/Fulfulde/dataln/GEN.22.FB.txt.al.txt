1  Ɓaawo kuuje ɗe'e, Allah foondi Ibrahiima, wi'i mo: “Ibrahiima!” O jaabi: “Na'am.” 

2  Allah wi'i: “Hoo'u ɓiya bajjo, Isiyaaku mo ngiɗɗa, yah nder lesdi Moriya. Lii'a mo ton bana nguleteeŋga dow hooseere nde mi tammi tinndinango ma.” 

3  Ibrahiima dawi cub, daɗɗi wamnde mum, hoo'i suka'en mum ɗiɗo e ɓiyum Isiyaaku. O seeki leɗɗe ngam nguleteeŋga, nden o ummi, o dilli haa nokkuure nde Allah wi'no mo. 

4  Nyannde tataɓre Ibrahiima tijji, eewi nokkuure maajum diga daayiiɗum. 

5  O wi'i suka'en maako: “Njooɗe haa ɗo bee wamnde. Ammaa min bee derkeejo min njahan haa too, min cujida, nden min loroto haa mooɗon.” 

6  Ibrahiima hoo'i leɗɗe ngam nguleteeŋga, wallini ɗe dow ɓiyum Isiyaaku. O hoo'i yiite bee laɓi. Ɓe ndillidi, ɓe ɗiɗo fuu. 

7  Nden Isiyaaku wi'i Ibrahiima, baaba muuɗum: “Baaba!” Ibrahiima jaabi: “Ndaa yam, ɓiŋngel am.” Isiyaaku ƴami: “Ndaa yiite bee leɗɗe, ammaa toy jawgel guleteeŋgel?” 

8  Ibrahiima jaabi: “Ɓiŋngel am, Allah hiɓɓan ɗum, heɓanan hoore mum jawgel guleteeŋgel.” Ɓe tokki yahdugo, ɓe ɗiɗo fuu. 

9  Nde ɓe njotti nokkuure nde Allah wi'no Ibrahiima, o mahi hirsirde, o yowndindiri leɗɗe. O haɓɓi ɓiyiiko Isiyaaku, o wallini mo dow hirsirde, haa dow leɗɗe. 

10  Nden o forti juŋngo maako, o hoo'i laɓi ngam o hirsa ɓiyiiko. 

11  Ammaa malaa'ikaajo Jawmiraawo ewni mo diga asama: “Ibrahiima! Ibrahiima!” O jaabi: “Na'am.” 

12  Malaa'ikaajo wi'i: “Taa meem derkeejo, taa waɗ mo koo ɗume! Ngam jonta mi annditi a kulɗo Allah, ngam a haɗaay yam ɓiɗɗo maaɗa bajjo.” 

13  Ibrahiima ɓaŋgti gite, yi'i njawdiri mbaalu ɓaawo maako. Luwe maari ɗon njomi nder wumre sukkunde. O yehi, o hoo'i ndi, o lii'ani ndi Allah nguleteendi haa mbattudi ɓiyiiko. 

14  Ibrahiima inndi nokkuure man Jawmiraawo hiɓɓan ɗum. Haa hannde ɗum ɗon wi'e: “Dow hooseere Jawmiraawo, ɗum hiɓɓoto”. Allah barkiɗini Ibrahiima ɓaawo poondol 

15  Malaa'ikaajo Jawmiraawo ewni Ibrahiima nde ɗiɗawre diga asama, 

16  wi'i: “Mi ɗon hunoro hoore am – non Jawmiraawo wi'i – ngam a waɗi ɗu'um, a haɗaay yam ɓiɗɗo ma bajjo, 

17  fakat mi barkiɗinte, mi ɗuɗɗinan danygol maaɗa masin, bana koode asama, bana njaareendi maayo. Danygol ma jaɓtan berniiji konne'en muuɗum'en. 

18  Daliila danygol ma mi barkiɗinan ummaatooje duniyaaru fuu, ngam a ɗowtani koŋngol am.” 

19  Ibrahiima lori haa suka'en muuɗum, ɓe fuu ɓe lortidi Biirsaba. Ibrahiima jooɗi ton. Danygol Nahor, deerɗiraawo Ibrahiima 

20  Ɓaawo kuuje ɗe'e, ɓe anndini Ibrahiima: “Ndaa, Milka boo danyani deerɗa Nahor ɓiɓɓe worɓe: 

21  Uus, afo maako e Bus, deerɗum e Kemuwel, baaba Aram 

22  e Keset e Haso e Pildas e Yidilaf e Betu'iila.” 

23  Betu'iila danyi Rebekka. Njoweetato ɓe'e, ngoni ɓiɓɓe ɓe Milka danyani Nahor, deerɗiraawo Ibrahiima. 

24  Culaaɗo maako Rewma danyi Tebak e Gaham e Tahas e Ma'aka.

