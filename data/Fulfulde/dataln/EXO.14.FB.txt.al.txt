1  Jawmiraawo wi'i Muusa: 

2  “Yeccu Isra'iila'en ɓe loro, ɓe caŋngina yeeso Pii-Hahirot hakkunde Migdol e maayo. Caŋngine ton baŋnge maayo yeeso Ba'al-Cefon. 

3  Firawna numan: Isra'iila'en majji laawol, ɓe ɗon ngiilo nder lesdi, ɓe mbaawaay wurtaago diga ladde! 

4  Mi saatinan hoore Firawna haa o taasna ɓe. Mi waŋginan tedduŋgal am haa Firawna e haa honooɓe maako fuu. Bana nii Misra'en anndan min woni Jawmiraawo!” Isra'iila'en mbaɗi non. 

5  Nde ɓe anndini laamiiɗo Misra Isra'iila'en ngurtake lesdi Misra, numooji Firawna e numooji saraaki'en maako ngayli dow yimɓe, ɓe mbi'i: “Ɗume mbaɗɗen ɗo? Koni en acci Isra'iila'en ndilli, ɓe acca huuwango en?” 

6  Firawna waɗi pucci haa moota mum, o dillidi bee honooɓe maako. 

7  O hoo'i mootaaji pucci cuɓaaɗi teemeɗɗe joweego e mootaaji pucci Misra fuu e umrooɓe dow maaji fuu. 

8  Jawmiraawo saatini hoore Firawna, laamiiɗo Misra, haa o taasna Isra'iila'en. Kamɓe ɓe ngurti lesdi Misra bana ɓe rimɗinaaɓe timmi. 

9  Honooɓe Misra taasni ɓe, bee pucci e mootaaji pucci Firawna fuu e wa'iiɓe pucci e honooɓe maako. Ɓe njokki Isra'iila'en baŋnge Pii-Hahirot, haa ɓe caŋnginino baŋnge maayo yeeso Ba'al-Cefon. 

10  Nde Firawna ɓaditi, Isra'iila'en ngi'i Misra'en ɗon tokki ɓe. Ɓe kultori masin, ɓe ngookani Jawmiraawo. 

11  Ɓe mbi'i Muusa: “Kadi genaale ngalaa haa Misra na? Koni a waddi min haa min maaya nder ladde? Koni a wurtini min lesdi Misra? 

12  Min mbiiɓe ma yaake en ɗonno haa Misra tawon: Accu min kuuwana Misra'en. Ndikkana min huuwango Misra'en dow maayugo nder ladde!” 

13  Muusa wi'i ɓe: “Taa kule! Ndare booɗɗum, on ngi'an bana noy Jawmiraawo hisnirta on hannde. Ngam Misra'en ɓe ngi'oton hannde, on meetataa yi'ugo ɓe haa abada. 

14  Jawmiraawo haɓanan on, onon on cirwo!” Allah ta'i ndiyam, waɗani Isra'iila'en laawol joorŋgol 

15  Jawmiraawo wi'i Muusa: “Ngam ɗume a ɗon wookanammi? Wi' Isra'iila'en ɓe ummo ɓe ndilla. 

16  Ɓaŋgtu sawru ma, fortu ndu dow maayo, a seeka ngo ngam haa Isra'iila'en caalo caka maayo dow joorɗum. 

17  Min, mi saatinan ko'e Misra'en haa ɓe tokko on ɓaawo. Nden mi waŋginan tedduŋgal am haa Firawna e haa honooɓe maako fuu, waato haa mootaaji pucci maako e wa'iiɓe pucci maako. 

18  To mi waŋgini tedduŋgal am haa Firawna e haa mootaaji pucci mum e wa'iiɓe pucci mum, Misra'en anndan min woni Jawmiraawo.” 

19  Malaa'ikaajo Allah ardiiɗo Isra'iila'en yehi dari ɓaawo saŋngeere maɓɓe. Ruulde nanndunde bee daŋraŋgal boo ummi diga yeeso maɓɓe, dari ɓaawo maɓɓe. 

20  Nde dari hakkunde saŋngeere Misra'en e saŋngeere Isra'iila. Ruulde nde'e ɗon nyiɓɓi wakeere woore, wakeere woɗnde boo ɗon yayna jemma. Jemmaare fuu Misra'en e Isra'iila'en ɓadindiraay. 

21  Muusa forti juŋngo muuɗum dow maayo. Jawmiraawo lortini maayo bee henndu fuunaaŋge saatundu jemmaare nde'e fuu. O wartiri maayo lesdi njoorndi, ndiyamji ta'i. 

22  Isra'iila'en eeri caka maayo dow joorɗum. Ndiyamji ndari bana mahol haa nyaamo maɓɓe e nano maɓɓe. 

23  Misra'en taasni ɓe, tokki ɓe ɓaawo, pucci Firawna e mootaaji maako e wa'iiɓe pucci maako fuu nasti maayo. 

24  Hiddeko weeta, Jawmiraawo jimmiti, laari jama'aare Misra'en nder ruulde nanndunde bee daŋraŋgal yaynannde bana yiite. O jiiɓi nde hakkiilo. 

25  O fali pallooje mootaaji maɓɓe haa ɗe ngirlataa booɗɗum. Misra'en mbi'i: “Ndoggen Isra'iila, ngam Jawmiraawo ɗon haɓa bee meeɗen ngam Isra'iila'en!” 

26  Jawmiraawo wi'i Muusa: “Fortu juŋngo ma dow maayo, haa ndiyamji ngarta dow Misra'en e dow mootaaji pucci maɓɓe e wa'iiɓe pucci maɓɓe!” 

27  Muusa forti juŋngo muuɗum dow maayo, haa ɓadake weetugo, maayo hawti, warti bana naane. Misra'en ndoggi, potti bee ndiyam, Jawmiraawo yolli ɓe caka maayo. 

28  Ndiyamji ngarti, moɗi mootaaji pucci e honooɓe wa'iiɓe ɗi fuu, nastuɓe nder maayo ɓaawo maɓɓe. Walaa koo gooto nder maare daɗi. 

29  Isra'iila'en kam, eeri caka maayo dow joorɗum, ndiyamji ndari bana mahol haa nyaamo e nano maɓɓe. 

30  Bana non Jawmiraawo hisniri Isra'iila'en nyalaade man diga baawɗe Misra'en. Isra'iila'en ngi'i ɓalli Misra'en maayɓe dow fomoonde maayo. 

31  Isra'iila'en ngi'i kuugal maŋngal ngal Jawmiraawo huuwi Misra'en. Ngam maajum ɓe kuli Jawmiraawo, ɓe nuɗɗini mo e ɓe kooli jaggiiɗo maako Muusa.

