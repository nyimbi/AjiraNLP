1  “To on ngi'i mbaraaɗo baaliiɗo yaasi berniwol nder lesdi ndi Jawmiraawo, Allah mooɗon marnata on, ammaa on anndaa mbarɗo mo, 

2  ndotti'en mon e hiitooɓe mon ngurto. Ɓe poonda daayaare hakkunde pellel mbaraaɗo e berniiji taariiɗi. 

3  Nden ndotti'en berniwol ɓurŋgol ɓadaago maayɗo, koo'a wiige nge meeɗaay remugo malla dasugo saret tawon. 

4  Ndotti'en berniwol man njahra nge haa maayel ilooyel foroy, haa nokkuure nde meeɗaay remeego malla aaweego, ton ɓe ngewa daande maage nder maayo. 

5  Liman'en Lewi'en njaha ton boo, ngam kamɓe, Jawmiraawo, Allah mooɗon suɓi ɓe ngam ɓe kuuwana mo, ɓe mbarkiɗina bee innde maako. Dow umroore maɓɓe, kiita jokkirgol e sarru e naawnere fuu ta'ete. 

6  Nden ndotti'en berniwol ɓurŋgol ɓadaago nokkuure nde ɓe tawi mbaraaɗo go, ɓe fuu ɓe loota juuɗe maɓɓe dow wiige nge ɓe ngewi daande haa maayo go. 

7  Ɓe mbi'a: Juuɗe amin ndufaay ƴiiƴam ɗa'am, gite amin boo ngi'aay ko waɗi. 

8  Yaa Jawmiraawo, yaafana ummaatoore ma Isra'iila nde kisnuɗa. Taa liman min aybe mbarki goɗɗo mo walaa aybe, mo ɓe mbari caka ummaatoore ma Isra'iila. Bana nii yaafuye ƴiiƴam ɗam heɓrete. 

9  Bana non mbaaroton ko fottani Jawmiraawo, on ittiran aybe ƴiiƴam man caka mooɗon.” Teegal bee horɓe naŋngaaɓe nder konu 

10  “Koo ndey on ngurtoto ngam haɓre bee konne'en mon, to Jawmiraawo, Allah mooɗon hokki on ɓe, on naŋnga naŋngeteeɓe. 

11  To gooto mon yi'i caka horɓe naŋngaaɓe debbo booɗɗo mo o yiɗi haa o te'a ɗum, 

12  nden kam o yahra debbo oo nder saare maako. Debbo oo femmba gaasa hoore mum, helnya peɗeeli mum, 

13  ɓorto limce ɗe ɓe naŋngiri ɗum, ɓorno limce goɗɗe, jooɗo nder saare maako lewru wooru ngam woyugo saaro'en mum. Ɓaawo man o waawan te'ugo debbo oo haa o laato debbo maako. 

14  Yeeso boo, to gorko oo wanyi mo, sey o yoofta mo o dimo, ngam o dooli mo waaldugo bee maako, ngam maajum o waawataa jogitaago mo bana korɗo, o waawataa soorrugo mo boo.” Ndonŋgu ɓiɗɗo afo 

15  “Teema goɗɗo woodi rewɓe ɗiɗo. O yiɗi oo, o ɗon yawo oya. Ɓe ɗiɗo fuu ɓe ndanyani mo ɓiɓɓe worɓe. Ammaa afo maako woni ɓii jawaaɗo. 

16  Nyalaade nde o yiɗi ronnugo ɓikkoy maako, taa o ɓurna ɓii giɗaaɗo dow afo maako, ɓii jawaaɗo. 

17  Sey o hokka afo maako geɓe ɗiɗi haa maral maako, koo to o yiɗaa daada maako. Doole o gooŋɗina afaaku, o hokka afo maako ko woodani mo.” Ɓiɗɗo tuurtoowo 

18  “To goɗɗo woodi ɓiɗɗo gorko saata-hooreejo, tuurtoowo, mo sali ɗowtanaago baaba mum e daada mum, koo nde ɓe elti mo. 

19  Nden kam saaro'en maako njahra mo yeeso ndotti'en haa dammugal berniwol maako haa nokkuure kiita. 

20  Ɓe mbi'a ndotti'en berniwol maɓɓe: Ɓiɗɗo amin oo o saata-hooreejo, tuurtoowo, o sali ɗowtanaago min, o daakaareejo e guykoowo. 

21  Nden yimɓe berniwol maako fuu piɗa mo bee kaa'e haa o maaya. Bana non ittirton halleende caka mooɗon. Isra'iila'en fuu nana habaru maajum, ɓe kula.” Umrooje feere feereeje 

22  To goɗɗo waɗi hakkewol maŋngol, o hiitaama kiita mbareego, to on mbari mo, on ɓili ɓanndu maako haa leggal, 

23  taa ndu lutta haa maagal haa jaŋngo fajiri. Sey on uwa mo nyalaade man, ngam naaloore Allah ɗon dow koo moy ɓilaaɗo haa leggal. Uwe maayɗo oo ngam taa on coɓna lesdi ndi Jawmiraawo, Allah mooɗon hokkata on, maron.

