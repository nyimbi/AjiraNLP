1  Ngam maajum sey en ɓesda hakkilango gooŋgaaji ɗi en nani, ngam taa en cela laawol. 

2  Ngam to wolde nde malaa'ika'en anndini ɓooyma, gooŋɗi, mo salake, ɗowtanaaki nde, heɓan kiita deydey aybe muuɗum. 

3  Kadi bana noy en kisrata to en ɗon ngeebi kisndam mawɗam ɗa'am? Jawmiraawo bee hoore muuɗum aarti anndingo en kisndam ɗa'am, nden nanɓe mo tabitinani en ɗam. 

4  Allah boo semmbiɗini seedamku maɓɓe bee alaamaaji e kaayeefiiji feere feere e bee senndango yimɓe maako dokke Ruuhu Ceniiɗo fodde muuyo maako. Ɓiɗɗo yahri en haa kisndam 

5  Ngam naa haa malaa'ika'en Allah hokki laamu dow duniyaaru waranndu ndu en mbolwanta. 

6  Aayaaje goɗɗe mbi'i: “Kadi, neɗɗo o moy haa ciftora mo, moy woni ɓii-Aadama haa kakkilana mo? 

7  A leesni mo les malaa'ika'en wakkati seɗɗa, a meeti mo tedduŋgal e maŋngu, 

8  a wallini koo ɗume fuu les kosɗe maako.” Nde Allah wallinani mo koo ɗume fuu bana ko wi'a, nden kam walaa koo ɗume ko o wallinaay les kosɗe maako. Ammaa jonta, en ngi'ataa tawon no kuuje fuu mballinaama les kosɗe maako. 

9  Ammaa en ngi'i Yeesu mo Allah leesni les malaa'ika'en wakkati seɗɗa ngam haa o maaya ngam daliila mo'ere Allah heedi meeɗen. Jonta o heɓi tedduŋgal e hormu ngam boneeji ɗi o yari nder maayde maako. 

10  Allah woni Jawmiraawo kuuje fuu. Bilaa maako, walaa ko daroto. Ngam maajum ɗum fottani mo o laatina Yeesu timmididɗo bee yarugo bone ngam o yahra ɓiɓɓe ɗuuɗɓe haa tedduŋgal maako. Ngam Yeesu yahrata ɓe haa kisndam. 

11  Ngam mo senata yimɓe e ɓe o senata, ɓe fuu ɓe ngoodi Baabiraawo gooto. Ngam maajum o semtaay ewnaago ɓe deerɗiraaɓe maako. 

12  Nden o wi'i: “Yaa Allah, mi wooynan haa deerɗiraaɓe am innde maaɗa, mi maŋgtete nder mooɓtorde maɓɓe.” 

13  Kadiboo o wi'i: “Mi hooloto Allah.” Fahin o wi'i: “Ndaa yam bee ɓiɓɓe ɓe Allah hokki yam.” 

14  Nde nii ɓiɓɓe ɓe'e ngoodi ɓanndu e ƴiiƴam, Yeesu boo waɗi hoore mum bana maɓɓe, o hoo'i ɓanndu bana ndu maɓɓe, ngam bee maayde maako, o halka marɗo baawɗe dow maayde, waato Iblisa, 

15  o rimɗina laatiiɓe maccuɓe balɗe muuɗum'en fuu ngam daliila kulol maayde. 

16  Ngam ɗum laaɓɗum, naa malaa'ika'en o wallata, ammaa danygol Ibrahiima o wallata. 

17  Ngam maajum doole o nannda kal-kal bee deerɗiraaɓe maako nder kuuje fuu, ngam haa o laato hooreejo liman'en marɗo enɗam, koolaaɗo nder njaggu Allah, haa yimɓe ummaatoore keɓa yaafuye hakkeeji muuɗum'en. 

18  Ngam jonta o waawan wallugo estaaɓe, ngam kaŋko bee hoore maako, o yari bone saa'i o estaama.

