1  Mi yiɗi on paama haɓre saatunde nde mi ɗon haɓa ngam mooɗon e ngam yimɓe Lawdikiya. Mi ɗon huuwa ɗum boo ngam yimɓe ɓe meeɗaay yi'ugo yam 

2  ngam haa ɓerɗe maɓɓe cemmbiɗa, ɓe kawta nder yiide e nder anndal gooŋgawal fuu, ɓe paama sirri Allah, waato Almasiihu. 

3  Haa maako hikma e anndal fuu ɗon cuuɗi. 

4  Mi ɗon wi'a ɗum ngam taa goɗɗo esta on bee bolle ƴoyɗe. 

5  Koo nde mi walaaɗon caka mooɗon boo, hakkiilo am kam ɗon wondi bee mooɗon. Mi ɗon seyoro nanugo no on ɗon ngeeɗa bana ko haani e no nuɗɗinki mooɗon ɗon tabiti nder Almasiihu. 

6  Nde nii on njaɓi Jawmiraawo Yeesu Almasiihu, tokke yeeɗugo nder kawtal bee maako. 

7  Tabite nder maako bana no lekki darorto nder lesdi bee ɗaɗi maaki, ndarne yoŋkiiji mooɗon dow maako, cemmbiɗine nuɗɗinki mon fodde ekkitinol ngol keɓɗon, ngette Allah bee gettooje ɗuuɗɗe. 

8  Kakkile ngam taa goɗɗo naŋnga on nder tuuforgol bee bolle estooje, cooke iwɗe haa ruuhuuji laamaniiɗi duniyaaru, ɗi iwaay haa Almasiihu. 

9  Ko woni nder Allah fuu ɗon foroy nder Almasiihu marɗo ɓanndu neɗɗo. 

10  To on kawti bee Almasiihu, ko woni nder maako fuu ɗon nder mooɗon boo. O hooreejo dow mawɓe asama e marɓe laamu fuu. 

11  Nder kawtal bee maako, on keɓi juulnol ngol juŋngo goɗɗo waawataa waɗugo. Juulnol ittuŋgol baawɗe hakke nder neɗɗo, ɗum juulnol Almasiihu. 

12  On uwdaaɓe bee maako nder baptisma. On ummitinaaɓe boo hawtaade bee maako, ngam on nuɗɗini baawɗe Allah ummitinɗo mo diga maayde. 

13  Naane, Allah ɗonno laara on bana maayɓe ngam daliila hakkeeji mooɗon e saadoniiku mon. Ammaa jonta o yeeɗitini on hawtaade bee Almasiihu. O yaafi hakkeeji meeɗen fuu. 

14  O seeki ɗereewol nyamaande meeɗen ɗuuɗnde, aybinanŋgol en bee umrooje maagol. O nattini ngol bee tiggugo ngol haa gaafaaŋgal. 

15  Bee maagal, o ɓortiri mawɓe asama e marɓe laamu fuu, o semtini ɓe yeeso yimɓe fuu, o yahri ɓe, ɓe haɓɓaaɓe nder juulde jaalorgal maako. 

16  Jonta kam, taa goɗɗo hiito on dow nyaamdu malla dow njaram, koo dow nyalɗe ceniiɗe, koo dow juulde lewru hesru, koo dow nyannde siwtorde. 

17  Ɗum fuu ɗum misaalu kuuje ɗe ngaraayno tawon, ammaa gooŋga man ɗum Almasiihu. 

18  Woodi seyortooɓe yaŋkinaare muuɗum'en e sujidanooɓe malaa'ika'en, wolwanɓe haala kaayeefiiji ɗi ɓe ngi'i. Taa acce ɓe itta mbarjaari mon bee haalaaji maɓɓe meereeji, ɓe mawnitiiɓe bee numooji maɓɓe iwɗi haa suunooji neɗɗo. 

19  Ɓe acci ɗakkotirgo bee Almasiihu, mo laati hoore ɓanndu muuɗum, waato jama'aare nuɗɗinɓe mo. Ngam daliila hoore man, ɓanndu fuu ɗon heɓa ko ndu mari haaje, ɗon hawti bee jokke e ɗaɗi, ɗon mawna bana Allah muuyi. Maaydugo e yeeɗididgo bee Almasiihu 

20  Nde nii on maaydi bee Almasiihu, walaa ko yaali on bee ruuhuuji laamaniiɗi duniyaaru. Koni ngeeɗoton bana yimɓe duniyaaru les dookaaji bana ɗi'i: 

21  “Taa hoocu ɗu'um”, “taa metta ɗuma”, “taa meem ɗu'um boo”? 

22  Ɗum fuu ɗum wonnoto to ɗum huuwtiniraama. Ɗum umrooje e ekkitinolji yimɓe. 

23  Umrooje ɗe'e, bana ɗe hikmaaje ngam ɗe ɗon ekkitina haala dewal ngal goɗɗo waɗanta hoore mum e yaŋkinaare e elto ɓanndu bee caatal. Ammaa ɗe ngalaa saman ngam ɗe ɗon kebbitina suunooji ɓanndu tan.

