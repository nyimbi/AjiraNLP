1  Deerɗiraaɓe, min ngiɗi anndingo on no mo'ere Allah waŋgiri nder jama'aaje nuɗɗinɓe haa lesdi Makedoniya. 

2  Ɓillaaje ɗuuɗɗe poondi nuɗɗinɓe ɓe'e, ammaa ɓe tabiti nder seyo maŋngo masin. Koo nde ɓe ɗonno nder talakaaku naawŋgu, ɓe saahiiɓe jamum. 

3  Mi ɗon seedano ɓe ɓe ndokki ko ɓe mbaawi, haa ɓuri baawɗe maɓɓe maa. Ɓe ndokki bee ngiɗa maɓɓe. 

4  Ɓe tori min ɗuuɗɗum haa ɓe keɓa duŋayeere hawtango woɗɓe nder walliinde ngam senaaɓe. 

5  Ɓe mbaɗi ko ɓuri tammunde amin. Ɓe aarti ɓe ndokki ko'e maɓɓe haa Jawmiraawo, nden bee muuyo Allah, haa amin boo. 

6  Ngam maajum min tiɗɗini Titus haa o suklano kuugal caahiiŋgal nga'al caka mooɗon, haa o timmitina ngal booɗɗum, nde nii o puɗɗunooɗo ngal. 

7  On cooyaay koo ɗume. On ngoodi nuɗɗinki e baawal wolde e anndal e tiinaare e yiide heedi amin. Min ngiɗi on mbaŋgina caahaaki mooɗon nder kuugal nga'al boo. 

8  Mi wi'aay doole on mbaɗa non. Ammaa bee kubar tiinaare woɗɓe ngiɗmi foondirgo laaɓeeŋga yiide mooɗon. 

9  On anndi no mo'ere Jawmiraawo meeɗen Yeesu Almasiihu wa'i. Koo nde o diskuɗo, o wartiri hoore maako talakaajo ngam daliila mooɗon, haa on laato riskuɓe daliila talakaaku maako. 

10  Mi wi'i on ko mi numata. Mi tammi ɗum nafan on to on tokkitini tiinaare mooɗon. Onon aarti waɗugo anniya ka'a diga rowani, non boo on puɗɗi kuugal man. 

11  Jonta kam, timmitine ngal. Timmitine ngal fodde baawɗe mooɗon bee anniya mbooɗka bana no on puɗɗiri ngal. 

12  To on mari anniya mbooɗka ngam hokkugo, Allah jaɓan dokkal mooɗon. O ƴamataa ko on ngalaa, sey ko marɗon. 

13  Naa ngam haa on talkiɗa nden woɗɓe poofta. Ammaa mi yiɗi fotnugo on bee maɓɓe. 

14  Jonta on ɗon nder jeynitaare, on mbaawan wallugo wonɓe nder sooynde. Yeeso ɗo, to on ɓillake, kamɓe ɓe mballa on. Bana nii pottuki laatorto, 

15  bana ko winnda: “Ɓoftuɗo ɗuuɗɗum ɓurnaay, ɓoftuɗo peetum boo ŋakkinaay.” Titus e wonduɓe bee muuɗum 

16  Min ɗon ngetta Allah dokkuɗo Titus tiinaare irin nde amin ngam o walla on. 

17  Titus jaɓi tornde amin. Naa kanjum tan, ammaa ngam daliila tiinaare maako ɗuuɗnde, o annini yahugo haa mooɗon. 

18  Min neli mo bee deerɗiraawo mo jama'aaje nuɗɗinɓe fuu manata waazu Linjiila mum. 

19  Jama'aaje haa ɗo cuɓi mo ngam haa o ɗofta min saa'i min njahrata dokkal go haa Urusaliima. Min ɗon mbaɗa ɗum ngam tedduŋgal Jawmiraawo bee hoore mum. Bana non boo min ɗon mbaŋgina anniya amin mbooɗka. 

20  Min ɗon kakkila no min njogorto dokkal maŋngal nga'al, ngam taa goɗɗo heɓa felugo min. 

21  Min ngiɗi waɗugo ko fotti, naa yeeso Jawmiraawo tan, ammaa yeeso yimɓe boo. 

22  Min neli deerɗiraawo meeɗen goɗɗo bee maɓɓe. Min poondi tiinaare maako nde ɗuuɗɗum, min tawi o tiiniiɗo foroy. Jonta boo o ɓesdi tiinaago, ngam o ɗon hooli on ɗuuɗɗum. 

23  Titus kam, o kawtiɗɗiraawo am, kuuwdoowo bee am ngam mooɗon. Deerɗiraaɓe yahdanɓe bee maako boo, kamɓe ngoni nelaaɓe jama'aaje. Ɓe ɗon kuuwa ngam tedduŋgal Almasiihu. 

24  Kolle ɓe yiide mooɗon. Nden kam jama'aaje nuɗɗinɓe fuu tabitinan fakat min mantoraaki on meere.

