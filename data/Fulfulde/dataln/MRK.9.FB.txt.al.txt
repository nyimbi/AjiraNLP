1  Fahin Yeesu wolwani ɓe, o wi'i: “Gooŋga mi ɗon wi'a on, woɗɓe caka wonɓe haa ɗo, maayataa sey to ɓe ngi'i laamu Allah wari bee baawɗe.” Gayliteeki Yeesu (Matta 

17  :

1  -

13  ; Luka 

9  :

28  -

36  ) 

2  Ɓaawo nyalɗe joweego, Yeesu hoo'i Piyer e Yaakuba e Yuhanna, o yahri ɓe dow hooseere townde, kamɓe feere maɓɓe. Jaati maako wayliti haa gite maɓɓe, 

3  limce maako ɗelki, daneeje tal, walaa koo gooto haa duniyaaru fuu waawata ranwingo limce bana non. 

4  Nden Eliya e Muusa mbaŋgani ɓe, ɓe ɗon mbolida bee Yeesu. 

5  Piyer wi'i Yeesu: “Moodibbo, ɗum booɗɗum en ɗon ɗo. Accu min mbaɗa bukkaaji tati, wooru ngam maaɗa, wooru ngam Muusa, wooru boo ngam Eliya.” 

6  O anndaa ko o wi'ata, ngam kaŋko e pukara'en woɗɓe ɗiɗo go, ɓe kultori masin. 

7  Ruuldere jippi, suddi ɓe, ɓe nani sawtu ɗon wolwa nder maare: “Oo woni Ɓiɗɗo am giɗaaɗo, nanane mo.” 

8  Ɗon nii pukara'en ndaari haa kommbi maɓɓe, ammaa ɓe ngi'aay goɗɗo, sey Yeesu ɗon wondi bee maɓɓe. 

9  Nde ɓe ɗon njippo hooseere go, Yeesu umri ɓe taa ɓe ngecca yimɓe woɗɓe ko ɓe ngi'i, sey to Ɓii-neɗɗo ummitake diga maayde. 

10  Ɓe ɗowtani wolde nde, ammaa ɓe ƴamƴamtiri hakkunde maɓɓe: “Ɗume ummitaago diga maayde yiɗi wi'go?” 

11  Nden ɓe ƴami Yeesu: “Ngam ɗume moodiɓɓe tawreeta ɗon mbi'a sey Eliya aarta wargo tawon?” 

12  O jaabi ɓe: “Gooŋga Eliya aartan wargo, o mo'itina kuuje fuu. Kadi ngam ɗume Deftere wi'ata doole Ɓii-neɗɗo yara bone ɗuuɗɗe, yimɓe boo meeriɗina mo? 

13  Ammaa mi ɗon wi'a on: Eliya wari timmi, yimɓe mbaɗi mo ko ɓe ngiɗi, bana ko winnda dow maako.” Yeesu yamɗitini ɓiŋngel ngel ruuhu coɓŋgu torri (Matta 

17  :

14  -

21  ; Luka 

9  :

37  -

43  ) 

14  Nde ɓe njotti haa pukara'en luttuɓe, ɓe ngi'i mooɓre ɗuuɗnde ɗon taari ɓe. Moodiɓɓe tawreeta ɗon ngaabotira bee maɓɓe. 

15  Nde yimɓe ngi'i Yeesu, ɓe kayɗini masin. Ɓe ndoggi, ɓe ngari ɓe koofni mo. 

16  Yeesu ƴami pukara'en muuɗum: “Dow ɗume on ngaabotirta bee maɓɓe?” 

17  Gooto nder mooɓre jaabi mo: “Moodibbo, mi waddani ma ɓiŋngel am gorgel marŋgel ruuhu muukaaŋgu. 

18  Koo toy ruuhu ngu naŋngi ngel fuu, ngu do'an ngel haa lesdi. Hunnduko maagel waɗan nguufo, ngel hirƴindiran nyii'e, ɓanndu maagel saatan. Mi ƴami pukara'en maaɗa ɓe ndiiwa ruuhu ngu, ammaa ɓe mbaawaay.” 

19  Yeesu wi'i ɓe: “Hey yimɓe sooya-nuɗɗinki'en, haa ndey tokkotoomi wondugo bee mooɗon e munyango on? Ngadde ɓiŋngel man!” 

20  Ɓe ngaddi ngel haa maako. Nde ɓiŋngel yi'i Yeesu, law ruuhu dimmbi ngel. Ngel do'i haa lesdi, ngel talli, hunnduko maagel waɗi nguufo. 

21  Yeesu ƴami baaba maagel: “Diga ndey ɗum fuɗɗi waɗugo ngel?” Baaba maagel jaabi: “Diga ngel pamarel. 

22  Nde ɗuuɗɗum boo ruuhu ngu do'i ngel nder yiite koo nder ndiyam, ngam halkugo ngel. To a waawi, useni enɗu min, wallu min!” 

23  Yeesu jaabi mo: “Koni a wi'i: To a waawi? Walaa ko salorta nuɗɗinɗo, koo ɗume fuu waɗoto.” 

24  Law baaba ɓiŋngel hooli: “Mi nuɗɗini, ammaa ɗum caɗɗum haa am, wallam!” 

25  Nde Yeesu yi'i mooɓre ɗon dogga wara haa maɓɓe, o telɓani ruuhu coɓŋgu go: “An ruuhu muukaaŋgu, pahu! Mi umri ma: Wurta ɓiŋngel nge'el, taa meetu nastugo nder maagel.” 

26  Ruuhu hooli, ɓosli ngel, wurti haa maagel. Ngel laati bana maayɗo, haa yimɓe ɗuuɗɓe mbi'i: “Ngel maayi.” 

27  Ammaa Yeesu naŋngi ngel juŋngo, ummini ngel, ngel dari. 

28  Nde Yeesu nasti suudu, pukara'en maako ƴami mo bee sirri: “Ngam ɗume minin min mbaawaay riiwugo ngu?” 

29  Yeesu jaabi ɓe: “Walaa baawɗe feere riiwata irin ruuhu ngu'u, sey do'a.” Yeesu anndini haala maayde muuɗum e ummitineeki muuɗum ɗiɗawre (Matta 

17  :

22  -

23  ; Luka 

9  :

43  -

45  ) 

30  Ɓe ummi ton, ɓe caali nder lesdi Galiili. Yeesu yiɗaa koo gooto annda haa o woni. 

31  Ngam o ɗon anndina pukara'en maako, o wi'i ɓe: “Ɓe ndokkan Ɓii-neɗɗo haa juuɗe yimɓe. Kamɓe ɓe mbaran mo, ammaa ɓaawo nyalɗe tati o ummititto.” 

32  Pukara'en paamaay maana anndinol ngol, ammaa ɓe kuli ƴamugo mo boo. Moy ɓuri mawnugo? (Matta 

18  :

1  -

5  ; Luka 

9  :

46  -

48  ) 

33  Ɓe njotti Kafarnahum. Nde ɓe nasti saare, Yeesu ƴami pukara'en muuɗum: “Dow ɗume on ngaabotiri haa laawol?” 

34  Ammaa ɓe njeeɗi, ngam haa laawol ɓe ngaabotiri dow moy ɓurata mawnugo caka maɓɓe. 

35  Yeesu jooɗi, ewni pukara'en muuɗum sappo e ɗiɗo, wi'i ɓe: “To goɗɗo yiɗi o laato arano, sey o waɗa hoore maako o ɓaawoojo yimɓe fuu e o laato jaggiiɗo yimɓe fuu.” 

36  Nden o hoo'i ɓiŋngel pamarel, o darni ngel caka maɓɓe. O huufi ngel, o wi'i pukara'en maako: 

37  “Mo jaɓi ɓiŋngel pamarel bana nge'el daliila innde am, min o jaɓi. Mo jaɓi yam, naa min o jaɓi, ammaa nelɗo yam.” Mo honnaaki en ɗon bee meeɗen (Luka 

9  :

49  -

50  ) 

38  Yuhanna wi'i Yeesu: “Moodibbo, min ngi'i goɗɗo ɗon riiwra ginnaaji bee innde ma. Min ngiɗno haɗugo mo, ngam o tokkaaki en.” 

39  Ammaa Yeesu jaabi: “Taa kaɗe mo, ngam walaa mo waawata waɗugo kaayeefi bee innde am, law ɓaawoɗon o hallina yam. 

40  Ngam koo moy mo honnaaki en, ɗon bee meeɗen. 

41  Ngam koo moy yarni on ndiyam seɗɗa daliila innde am ngam on yimɓe Almasiihu, mi ɗon wi'a on fakat o heɓan mbarjaari maako.” Deentinki dow hakke (Matta 

18  :

6  -

9  ; Luka 

17  :

1  -

2  ) 

42  To goɗɗo do'i gooto ɓurɗo famɗugo caka nuɗɗinɓe yam nder hakke, ndikkana mo ɓe ɓila hayre namarde mawnde haa daande maako, ɓe ngubo mo nder weendu. 

43  To ɗum juŋngo ma nastinte nder hakke, ta'u ngo, ndikka a nasta ngeendam nduumiiɗam a guddo dow nastugo bee juuɗe ma ɗiɗi nder yiite jahannama nge nyifataa sam. 

44  [Ton, gilɗi nyaamanɗi ɓanndu mbaatataa, yiite boo nge nyifataa sam.] 

45  To ɗum kosŋgal ma nastinte nder hakke, ta'u ngal, ndikka a nasta ngeendam nduumiiɗam bee kosŋgal gootal dow wubeego bee kosɗe ma ɗiɗi nder yiite jahannama nge nyifataa sam. 

46  [Ton, gilɗi nyaamanɗi ɓanndu mbaatataa, yiite boo nge nyifataa sam.] 

47  E to ɗum yiitere ma nastinte nder hakke, ɗoof nde, ndikka a nasta laamu Allah bee yiitere woore dow wubeego nder yiite jahannama bee gite ma ɗiɗi. 

48  Ton, gilɗi nyaamanɗi ɓanndu mbaatataa, yiite boo nge nyifataa sam. 

49  Ngam yiite lamminan koo moy fuu bana mannda. 

50  “Mannda wooɗi, ammaa to lammeeŋga maajam ittake, bana noy on lamminirta ɗam fahin? Sey on laato on marɓe mannda nder mooɗon. Njooɗode jam bee koo moy.”

