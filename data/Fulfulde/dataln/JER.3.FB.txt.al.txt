1  “To goɗɗo seeri debbo muuɗum, debbo oo boo dilli, goɗɗo feere te'i mo. Ɗum duŋaama haa goriiko arano oo hooca mo fahin na? To o hoociti mo, ɗum soɓnataa lesdi na? Ammaa an a waɗi daakaareeku bee waaye'en ɗuuɗɓe. Noy lortortoɗa haa am?” Non Jawmiraawo wi'i. 

2  “Tijja seɗɗa heedi towndiije cooke, laar: Woodi nokkuure haa ɓe mbaaloraaki ma na? A jooɗino haa laabi, kal-kal bee goɗɗo Arabjo nder ladde. A soɓni lesdi bee daakaareeku ma e halleende nde mbaɗɗa. 

3  Ngam maajum kaɗmi iyeende, a heɓaay iyeende ragareere. A debbo daakaareejo yoora-giteejo, a sali semtugo. 

4  Jonta boo a ɗon woya yeeso am: Baaba am, an woni soobaajo am diga nderkaaku am! 

5  A numi: O tikkantam haa foroy na, o limantam ɗum aybe haa abada na? Bana nii mbi'ɗa, ammaa bee non fuu a tokki waɗugo kalluɗum.” Ewnaandu Isra'iila e Yahuuda ngam tuubu 

6  Nder zamanu laamiiɗo Yusiya, Jawmiraawo wolwani yam: “A yi'i ko Isra'iila, gudinɗo nuɗɗinki waɗi na? O yehi dow kooseeje towɗe fuu e les leɗɗe kecce fuu, o waɗi daakaareeku ton. 

7  Mi tammino, ɓaawo o waɗi ɗum fuu, o wartan haa am sike. Ammaa o wartaay. Yahuuda, deerɗiiko zammboowo boo, yi'i ɗum. 

8  O yi'i boo no mi wudiniri Isra'iila gudinɗo nuɗɗinki, no mi hokkiri mo ɗereewol ceergal ngam o waɗno njeenu. Ammaa Yahuuda, deerɗiiko zammbotooɗo, hulaay. O yehi kaŋko boo, o waɗi daakaareeku. 

9  O numaay sam, o soɓni lesdi bee daakaareeku maako, o waɗi njeenu bee rewugo kaa'e e leɗɗe. 

10  Bee non fuu Yahuuda, debbo zammbotooɗo go wartaay haa am bee gooŋga, sey bee fewjere.” Non Jawmiraawo wi'i. 

11  Nden Jawmiraawo wi'i yam: “Aybe Isra'iila gudinɗo nuɗɗinki mawnaay bana aybe Yahuuda zammbotooɗo. 

12  Yah, wooynu bolle ɗe'e gal woyla: Jawmiraawo wi'i: An Isra'iila gudinɗo nuɗɗinki, lorta! Mi acci laarugo on bee tikkere, ngam mi koolniiɗo, mi tikkataa haa foroy.” Non Jawmiraawo wi'i. 

13  “Annditit aybe ma tan: A tuurtani Jawmiraawo Allah maaɗa, a rewi labbi jananni les leɗɗe kecce fuu, a nanaay bolle am.” Non Jawmiraawo wi'i. 

14  “Lorte, onon ɓiɓɓe tuurtuɓe, ngam min woni Jawmu mooɗon.” Non Jawmiraawo wi'i. “Mi hoo'an on, gooto haa wuro, ɗiɗo boo haa banndiraaɓe, mi wartiran on haa Siyona. 

15  Mi hokkan on waynaaɓe fottananɓe yam, ɓe ayna on bee hakkiilo e faamu.” 

16  Jawmiraawo wi'i: “To on ɓesdake, on ɗuuɗi nder lesdi, saa'i man yimɓe mbolwataa haala sundukru alkawal Jawmiraawo, ɓe numataa haala maaru, ɓe ciftortaa ndu, ɓe ɗaɓɓitittaa ndu. Walaa baɗanɗo hesru boo. 

17  Saa'i man ɓe ewnoto Urusaliima Leeso laamu Jawmiraawo. Ummaatooje fuu mooɓoto ton ngam teddingo innde Jawmiraawo haa Urusaliima. Ɓe meetataa tokkaago numooji ɓerɗe maɓɓe kalluɗe. 

18  Saa'i man yimɓe Yahuuda ngardan bee yimɓe Isra'iila, ɓe fuu maɓɓe ɓe ummoto lesdi woyla, ɓe ngara nder lesdi ndi marnumi kaakiraaɓe mooɗon. 

19  Mi wi'no: Fakat mi liman on caka ɓiɓɓe, mi hokkan on lesdi mboondi, maral ɓurŋgal wooɗugo caka ummaatooje. Mi wi'no: On ewnoto yam Baabiraawo, on accataa tokkaago yam sam. 

20  Ammaa bana debbo zammborto gorum, bana non on zammborake yam, onon yimɓe Isra'iila.” Non Jawmiraawo wi'i. 

21  Nane, bojji ɗon haa towndiije cooke. Yimɓe Isra'iila ɗon mboya ngam ɓe ngayli laabi maɓɓe, ɓe ngejjiti Jawmiraawo Allah maɓɓe! 

22  “Lorte, onon ɓiɓɓe tuurtooɓe, haa mi hurga tuurtol mooɗon.” Yimɓe mbi'i: “Ndaa min, min ɗon ngara haa maaɗa, ngam an woni Jawmiraawo Allah amin. 

23  Fakat, sujidango labbi haa nokkuuje towɗe nafataa, hoolo dow kooseeje woni meere. Fakat, kisndam Isra'iila ɗon haa Jawmiraawo Allah amin. 

24  Lawru semtiniindu nyaami nafuuda kuugal kaakiraaɓe amin diga saa'i min derke'en tawon, ndu nyaami dammooji maɓɓe e na'i maɓɓe e ɓiɓɓe maɓɓe worɓe e rewɓe. 

25  Sey min mbaalo min semtuɓe, toskaare amin sudda min, ngam min mbaɗi hakke dow maaɗa, yaa Jawmiraawo Allah amin, minin e kaakiraaɓe amin, diga nderkaaku amin haa wargo hannde, min ɗowtanaaki Jawmiraawo Allah amin.”

