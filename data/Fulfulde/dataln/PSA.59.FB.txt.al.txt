1  Ngam kaliifaajo gime fodde daande “Taa wonnu”. Yimre Daawuda. O winndi nde ɓaawo Sawulu neli yimɓe ngam aynugo saare maako, ngam mbarugo mo. 

2  Yaa Allah am, hisnam juuɗe konne'en am, daaynam bee ummantooɓe yam. 

3  Wurtinam juuɗe waɗooɓe zunuuba, hisnam juuɗe rufooɓe ƴiiƴam. 

4  Ngam ndaa ɓe ɗon mbaaltani yam, haa ɓe itta yoŋki am, yimɓe semmbiɗɓe ɗon carwootira dow am. Ammaa min mi tuurtanaay ma, mi waɗaay hakke, yaa Jawmiraawo. 

5  Walaa aybewol ngol mbaɗmi, ɓe ɗon njaawɗo, ɓe ɗon taasko ukkanaago yam. Umma! War haa am yaa Allah! Laar! 

6  Yaa Jawmiraawo, an woni Allah honooɓe asama, Allah Isra'iila. Umma, hiita heefeerɓe fuu! Taa enɗa zammbotooɓe, halluɓe ɓe'e sam! 

7  Kiikiiɗe ɓe ɗon lorta, nguuro bana dawaaɗi, ɓe ɗon taaro berniwol. 

8  Ndaa kunnduɗe maɓɓe ɗon keewi halleende, ɗemɗe maɓɓe nanndi bee kaafaaje, ɓe ɗon mbi'a: “Moy nanata en?” 

9  Ammaa an, yaa Jawmiraawo, a ɗon jala ɓe, a ɗon janca heefeerɓe fuu. 

10  An woni semmbe am, ngam mi ɗon hooli ma, an woni hisrude am townde, yaa Allah, 

11  a waran haa am, yaa Allah mo woonantam, a yi'natam do'ere konne'en am. 

12  Taa mbar ɓe, ngam taa ummaatoore am yejjita ɗum. Saŋkitit ɓe bee baawɗe ma! Do'u ɓe, yaa Jawmiraawo, wawarde amin. 

13  Ɓe ɗon mbaɗa hakke nder bolle maɓɓe fuu. Mawnitaare maɓɓe do'a ɓe, ngam ɓe ɗon pewa, ɓe ɗon naala. 

14  Nattin ɓe bee ɓernuki ma, nattin ɓe, taa koo gooto maɓɓe lutta! Nden ɓe anndan Allah woni laamiiɗo dow danygol Yaakubu, o laamiiɗo dow keeri duniyaaru fuu. 

15  Kiikiiɗe ɓe ɗon lorta, nguuro bana, ɓe ɗon taaro berniwol. 

16  Ɓe ngiiloto koo toy fuu ngam tefugo nyaamdu, ammaa to ɓe kaaraay, ɓe mbaalan ngurŋgurtugo. 

17  Min kam, mi maŋgtan baawɗe ma! Fajiri mi seyorto mbooɗeeŋga ma. Ngam an a laatanake yam hisrude townde, a nyukkorde am nder wakkati ɓillaare am. 

18  An woni semmbe am, mi yimante. Ngam an woni hisrude am townde, yaa Allah mo woonantam!

