18  ) 

1  Nyalaade nde Jawmiraawo hisni Daawuda diga juuɗe konne'en muuɗum e juuɗe Sawulu fuu, Daawuda yimani Jawmiraawo yimre nde'e: 

2  Yaa Jawmiraawo, an woni tapaare suuɗirde am, an woni suudu am semmbiɗndu, an woni kisnoowo yam boo. 

3  Yaa Allah, an woni tapaare hisrude am haa nyukkotoomi, an woni wawarde am, an woni kisnoowo yam cemmbiɗɗo, hisrude am townde. Haa maaɗa tawmi hisrude, a hisni yam toonyaaŋge fuu. 

4  Mi tori Jawmiraawo, kaŋko o hisni yam. Yettoore laatano mo! 

5  Waade taari yam bee ƴuuge maare, maaje halkere kulni yam. 

6  Mi nasti tuuforli joonde maayɓe, waade taari yam bee kaɓɓorli maare. 

7  Nder ɓillaare am toriimi Jawmiraawo, mi wookani Allah am. Diga haykaliiru maako o nani sawtu am, gookaali am njotti noppi maako. 

8  Nden lesdi dimmbi, diwni. Caɓɓaaje asama ndiwni, ndimmbi ngam tikkere maako. 

9  Cuurɗe ngurti haa kine maako, yiite nyaamooye wurti haa hunnduko maako, jamni ƴulɓe. 

10  O wuuri asama, o jippi, duule ɓaleeje ɗon les kosɗe maako. 

11  O wa'i dow keruba, o fiiri, o waŋgi dow henndu. 

12  O suuɗi nder nyiɓre, o moji duule ɓaleeje keewɗe ndiyam. 

13  Bana ƴulɓe yiite, non jayŋgol yeeso maako. 

14  Jawmiraawo telɓi haa asama bana felmaaŋgo, Allah Ɓaŋiiɗo towni sawtu mum. 

15  O fiɗi kuri maako, o saŋkiti konne'en maako. O sakkini ma'e, o hulni ɓe. 

16  Ndiyam mbeela seeki, les maaga waŋgi, caɓɓaaje duniyaaru cudditaama ngam daliila telɓuki Jawmiraawo, ngam poofɗe tikkere gurtiiɗe haa kine maako. 

17  Diga dow Jawmiraawo forti juŋngo mum, naŋngi yam, wurtini yam ndiyam lugguɗam. 

18  O hisni yam juuɗe konneejo am cemmbiɗɗo e juuɗe wanyɓe yam fuu, ɓurduɓe yam semmbe. 

19  Nyalaade sarru am ɓe ukkani yam, ammaa Jawmiraawo jogi yam ngam taa mi do'o. 

20  O wurtini yam ɓillaare, o hisni yam ngam o yerdi yam. 

21  Jawmiraawo warji yam fodde adilaaku am, o woonani yam ngam o anndi kuuɗe am ɗe laaɓɗe. 

22  Ngam mi tokki laabi Jawmiraawo, mi waɗaay aybe dow Allah am, mi waylitanaay mo ɓaawo. 

23  Mi ɗowtani kiitaaji maako fuu, mi luutaay farillaaji maako. 

24  Mi walaa aybe yeeso maako, mi reenti taa mi waɗa hakke. 

25  Ngam maajum Jawmiraawo warji yam fodde adilaaku am, ngam o anndi mi laaɓɗo yeeso maako. 

26  Yaa Jawmiraawo, a adiliijo haa adili'en, a booɗɗo haa wooɗɓe, 

27  a laaɓɗo haa laaɓɓe, ammaa haa faasiki'en, a ɗon hollita ɓe hikma ma. 

28  A hisnan ummaatoore toskaande. A ɗon laara mawnitiiɓe, a leesnan ɓe. 

29  Jawmiraawo woni pittirla am, Jawmiraawo ɗon yayna nyiɓre haa ngonmi. 

30  Bee ballal ma mi ukkanto mooɓre konne'en, bee Allah am ndiwanmi mahol boo. 

31  Laawol Allah, ngol timmuŋgol, wolde Jawmiraawo laaɓi tal. O wawarde suuɗotooɓe haa maako. 

32  Jawmiraawo meeɗen feere muuɗum woni Allah, Allah meeɗen tan woni tapaare hisrude. 

33  Allah woni hisrude am semmbiɗnde, o waɗani yam laawol darnuŋgol. 

34  O laatini kosɗe am bana ɗe lelwa, o tabitini yam dow towndiije. 

35  O ekkitini juuɗe am haɓre, haa mi tira koo lagaawal njamndi bee juuɗe am boo. 

36  Yaa Jawmiraawo, kisndam ma ɗon aynammi bana wawarde, hinnuye ma mawnini yam. 

37  A yaajini babal am, mi ɗon waanca nder feecaare, kolɓule am ndimmbataako. 

38  Mi taasni konne'en am, mi halki ɓe, mi lorataako sey to mi nattini ɓe fuu. 

39  Mi nattini ɓe, mi do'i ɓe, ɓe ummitittaako, ɓe mbaalake les kosɗe am. 

40  A hokki yam semmbe ngam waɗugo haɓre, haa mi jaalo konne'en am. 

41  A lorni konne'en am ɓaawo, mi nattini wanyɓe yam. 

42  Ɓe tefi ballal, ammaa walaa mo walli ɓe. Ɓe ewni Jawmiraawo, ammaa o jaabaaki ɓe. 

43  Mi ɗiggini ɓe, haa ɓe laati bana collaaje. Mi nami ɓe, mi yaaɓi ɓe bana loope dow laawol. 

44  A hisni yam jokkirli ummaatoore am. A waɗi yam laamiiɗo ummaatooje, jama'aare nde mi anndaano, huuwantam. 

45  Jananɓe tefi fottango yam bee bolle belɗe, nde ɓe nani habaru am, ɓe ɗowtani yam. 

46  Jananɓe tampi, ɓe ngurti kisruɗe maɓɓe bee diwŋgol. 

47  Jawmiraawo o geeto! Yettoore laatano tapaare hisrude am! Maŋgtoore laatano Allah Kisnoowo yam cemmbiɗɗo! 

48  Allah o baatoowo konne'en am, o ɗon leesnani yam ummaatooje, 

49  o kisnoowo yam diga juuɗe wanywanyɓe yam. A dokkoowo yam jaalorgal dow konne'en am, a kisnoowo yam diga juuɗe fitinooɓe yam. 

50  Ngam maajum, yaa Jawmiraawo, mi yettete caka ummaatooje, mi yiman maŋgtoore tedduŋgal innde ma. 

51  An, a hokki jaalorgal maŋngal haa laamiiɗo mo cuɓɗa, a ɗon waɗa mbooɗeeŋga haa moytaaɗo ma, Daawuda e danygol muuɗum haa foroy!

