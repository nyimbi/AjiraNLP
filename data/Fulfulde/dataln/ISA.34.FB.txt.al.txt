1  Ɓadite, onon jama'aaje, haa on nana. Onon ummaatooje, keɗite. Sey duniyaaru e ko woni nder maaru fuu nana, non boo lesdi e ko fuɗata dow maari fuu. 

2  Ngam Jawmiraawo ɗon tikkana yimɓe ummaatooje e mooɓe konu maaje fuu. O do'ani ɓe kiita nattineego, o hokki ɓe ngam mbareego. 

3  Ɓe ngudinan mbaraaɓe maɓɓe, nyawmanɗe maɓɓe kaccan, kooseeje ɓolwan ngam ƴiiƴam maɓɓe. 

4  Jayli asamanji campititto. Asamanji taggoto bana deftere taggaande, jayli asamanji caaman bana haako inabohi e ibbi saamirta. 

5  Kaafahi Jawmiraawo ɗon ɓakkori bee ƴiiƴam haa asama. Ki ukkanto Edoom, dow ummaatoore nde mi hiiti kiita nattineego. 

6  Ƴiiƴam ɗon simta diga kaafahi Jawmiraawo, ki ɗon saɓa ɓellere, bee ƴiiƴam boorti e njawɗi, bee ɓellere ɓooƴe boorti. Ngam Jawmiraawo, o waɗan kirsol maŋngol haa berniwol Bosra, o mbaran yimɓe ɗuuɗɓe nder lesdi Edoom. 

7  Yimɓe ndo'odotto bee bani e nga'oy e ga'i kalhali. Ƴiiƴam suddan lesdi maɓɓe, ɓellere suddan mbulwuldi maari. 

8  Ngam ɗum laatani Jawmiraawo nyalaade waataago, hitaande waataago konne'en daliila Siyona. 

9  Maaje Edoom laatoto demmbere ɓaleere, mbulwuldi boo baruudu, lesdi man laatoto demmbere ɓaleere jamnaande. 

10  Jemma e naaŋge yiite maari nyifataako, cuurɗe maari eeŋgan haa foroy. Ndi laatoto bille diga yidere haa yidere. Goɗɗo saalataako ton, haa abada. 

11  Duujiire e camnagel maran ndi, ngaasiyoowal e leekuwal njooɗoto ton. Jawmiraawo nattinan lesdi ndi'i, koo ɗume fuu wilan e ndi ferwan. 

12  Mawɓe maari ngonataa ton ngam laamingo laamiiɗo. Laamiiɓe maɓɓe fuu ngoodaa. 

13  Gi'e mawnan nder laamorɗe maari, geene e giŋngille boo nder cuuɗi cemmbiɗɗi. Ndi laatoto jooɗorde cuuli e nokkuure dabbi. 

14  Kuuje ladde e pobbi pottotiran ton, jawɗi kawrotiran ton, ginnawol jemmawol wonan, siwtoyto ton. 

15  Foosokre boo waɗan waalorde ton, sakkinan geeraaɗe, solƴinan ɗe, mawninan ɓikkoy muuɗum haa ɗowdi mum. Jigaaje mooɓotiran ton, gootal gootal fuu. 

16  Mbiɗite deftere Jawmiraawo, njaŋnge! Walaa koo gootel caka kuuje ɗe'e luttata ɓaawo. Ɗe fuu ɗe taweteeɗe ton ngam hunnduko maako umri ɗe, Ruuhu maako mooɓti ɗe fuu. 

17  O waɗani ɗe kur'u, juŋngo maako yeɗani ɗe lesdi bee ɓoggol poondirgol. Haa foroy ɗe maran ndi, diga yidere haa yidere ɗe njooɗoto nder maari.

