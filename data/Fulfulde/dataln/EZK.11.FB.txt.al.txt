1  Ruuhu eeŋgini yam, jippini yam haa dammugal suudu Jawmiraawo fuunaaŋgewal. Mi yi'i worɓe noogas e njowo dariiɓe haa yolnde maagal. Caka maɓɓe ngi'mi Yaajaniya ɓii Azzuru e Pelatiya ɓii Benaya, ardiiɓe jama'aare. 

2  Jawmiraawo wi'i yam: “Ɓii-Aadama, worɓe ɓe'e ɗon nufo zunuuba, ɗon ndawra kalluɗum nder berniwol ngo'ol. 

3  Ɓe ɗon mbi'a: Wakkati nyiɓugo cuuɗi siwaa! Berniwol woni fayannde, minin ngoni kusel nder maare. 

4  Ngam maajum waɗ annabaaku dow maɓɓe, ɓii-Aadama, waɗ annabaaku!” 

5  Nden Ruuhu Jawmiraawo wari dow am, wi'i yam: “Yeccu ɓe: Ndaa nii Jawmiraawo wi'i: Kanjum mbi'oton, onon yimɓe Isra'iila! Mi anndi numooji mooɗon. 

6  On mbari ɗuuɗɓe nder berniwol ngo'ol, laabi maagol keewi mbaraaɓe. 

7  Ngam maajum min Allah Jawmiraawo mbi'anmi bana ni'i: Yimɓe ɓe mbarɗon nder berniwol, kamɓe ngoni kusel, berniwol boo woni fayannde. Ammaa onon, mi wurtinan on diga maagol. 

8  On ɗon kula kaafahi, ngam maajum ukkanmi ki dow mooɗon. Min Allah Jawmiraawo wi'i ɗum. 

9  Mi wurtinan on berniwol, mi hokka on haa juuɗe jananɓe, mi waɗa on kiita. 

10  On maayran bee kaafahi, mi hiitoto on haa keerol lesdi Isra'iila. Nden kam on paaman min woni Jawmiraawo. 

11  Bana non berniwol laatataako fayannde ngam mooɗon, onon boo on laatataako kusel nder maare. Mi hiitoto on haa keerol lesdi Isra'iila. 

12  Nden kam on paaman min woni Jawmiraawo. On ɗowtanaaki farillaaji am, on tokkaaki kiitaaji am. Ammaa on tokki kiitaaji ummaatooje taariiɗe on.” 

13  Saa'i mi ɗonno waɗa annabaaku, Pelatiya ɓii Benaya do'i, maayi. Mi sujidi, mi hooli: “Kayya, yaa Allah Jawmiraawo, a yiɗi nattingo luttuɓe Isra'iila fuu na?” Ko Allah nufani dahaaɓe 

14  Jawmiraawo wolwani yam, wi'i: 

15  “Ɓii-Aadama, jooɗiiɓe nder Urusaliima ɗon mbi'a dow deerɗiraaɓe ma e banndiraaɓe ma e yimɓe Isra'iila fuu: Ɓe daayiiɓe Jawmiraawo, minin mari lesdi jonta. 

16  Ngam maajum yeccu ɓe: Ndaa nii Allah Jawmiraawo wi'i: Koo nde mi riiwi ɓe daayiiɗum haa caka ummaatooje, mi saŋkiti ɓe nder lesɗe jananne, mi laatani ɓe nokkuure seniinde nder wakkati seɗɗa nder lesɗe ɗe ɓe njehi. 

17  Ngam maajum yeccu ɓe: Ndaa nii Allah Jawmiraawo wi'i: Mi mooɓtoyan on diga caka ummaatooje, mi hawritan on diga lesɗe ɗe mi saŋkititno on, mi hokkitan on lesdi Isra'iila. 

18  Ɓe ngaroyan ton, ɓe ittan labbi e kuuje nyidduɗe fuu. 

19  Mi hokkan ɓe ɓerɗe laaɓɗe e ruuhuuji kesi, mi wurtinan ɓerɗe tuurtanɗe diga ɓalli maɓɓe, mi hokkan ɓe ɓerɗe ɗowtiiɗe. 

20  Nden kam ɓe ɗowtanto farillaaji am, ɓe tokkoto kiitaaji am. Ɓe laatoto ummaatoore am, min boo mi laatoto Allah maɓɓe. 

21  Ammaa huucitinɓe ɓerɗe muuɗum'en dow labbi e kuuɗe nyidduɗe, mi lornan kuuɗe maɓɓe dow ko'e maɓɓe. Min Allah Jawmiraawo wi'i ɗum.” Tedduŋgal Jawmiraawo seedi bee Urusaliima 

22  Nden keruba'en ɓaŋgti bileeji muuɗum'en, pallooje ummodi bee maɓɓe, tedduŋgal Allah Isra'iila ɗon dow maɓɓe. 

23  Tedduŋgal Jawmiraawo ummi diga caka berniwol, jooɗoyi dow hooseere haa fuunaaŋge maagol. 

24  Ruuhu eeŋgini yam, yahri yam haa dahaaɓe haa lesdi Kaldiya. Mi yi'i ɗum fuu nder wahayu mo Ruuhu Allah yi'ni yam. Nden wahayu man acci yam. 

25  Mi limtani dahaaɓe ko Jawmiraawo yi'nino yam fuu.

