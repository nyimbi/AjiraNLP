1  Malaa'ika'en ɗiɗo go njotti Sodoma bee kiikiiɗe. Ludu ɗonno jooɗi haa dammugal Sodoma. Nde o yi'i ɓe, o ummi, o yehi fottoygo bee maɓɓe, o sujidi, yeeso maako haa lesdi. 

2  O wi'i: “Barka mooɗon, useni, njaɓe nastugo saare maccuɗo mooɗon, looton kosɗe mooɗon e mbaalon. Fajiri cub on ummoto, nden on tokkitina laawol mooɗon.” Ɓe mbi'i: “Aa'a, min mbaalan haa daldal berniwol.” 

3  Ammaa o tori ɓe ɗuuɗɗum, haa ɓe ngari ɓe nasti saare maako. O waɗani ɓe nyaamduuji e tamseeje ɗe ufnaakaa, ɓe nyaami. 

4  Diga ɓe ciwaa waalugo, worɓe berniwol Sodoma, derke'en e nayeeɓe ngari diga pattule fuu, taari saare. 

5  Ɓe ewni Ludu, ɓe mbi'i mo: “Toy worɓe warɓe haa maaɗa jemmaare nde'e? Wurtin ɓe haa amin, haa min mbaalda bee maɓɓe.” 

6  Ludu wurti haa maɓɓe haa dammugal, o maɓɓi parewal ɓaawo maako. 

7  O wi'i: “Sooba'en am, taa mbaɗe kalluɗum ɗu'um. 

8  Ndaa, mi woodi ɓiɓɓe rewɓe ɗiɗo, ɓe anndaa gorko. Mi wurtinan ɓe haa mooɗon, on mbaɗa ɓe ko fottani on. Ammaa worɓe ɓe'e, taa mbaɗe ɓe koo ɗume, ngam ɓe ngari haa am.” 

9  Ɓe mbi'i: “Wosta ɗo! A jananno meere haa ɗo, a yiɗi hiitaago min na? Yowwa! Min mbaɗete kalluɗum, ko ɓurata ɓeya.” Ɓe ɓilli Ludu, ɓe ɓaditi haa ɓe cokkita parewal. 

10  Ammaa malaa'ika'en ɗiɗo go porti juuɗe muuɗum'en, ɓe nastini Ludu nder saare, nden ɓe maɓɓi parewal. 

11  Nden ɓe mbumni wonɓe yaasi fuu, diga derke'en haa ndotti'en, haa ɓe mbaawaay heɓtugo dammugal. 

12  Malaa'ika'en ɗiɗo go mbi'i Ludu: “Woodi goɗɗo maaɗa haa ɗo na? Koo esiraawo, koo ɓiɓɓe maaɗa worɓe e rewɓe, koo moye nder berniwol ngo'ol, wurtin ɓe diga ɗo. 

13  Ngam min nattinan nokkuure nde'e. Jawmiraawo nani gullaali ɗuuɗɗi dow yimɓe Sodoma, ngam maajum o neli min halkugo ngo.” 

14  Ludu wurti, yehi ngam wolwango esum'en, tammiiɓe te'ugo ɓiyum'en rewɓe, wi'i ɓe: “Umme, ngurte nokkuure nde'e, ngam Jawmiraawo yiɗi halkugo berniwol ngo'ol!” Ammaa esiraaɓe maako ndaari bana o jalnan ɓe non. 

15  Bee subaha, malaa'ika'en njaawɗini Ludu, mbi'i: “Umma, hoo'u debbo maaɗa e ɓiɓɓe maaɗa rewɓe ɗiɗo, wonɓe haa ɗo, ngam taa kalkon nder kiita ngam halleende berniwol ngo'ol!” 

16  Nde o ɗon neeɓa, ɓe naŋngi juŋngo maako e juŋngo debbo maako e juuɗe ɓiyiiko'en rewɓe, ngam Jawmiraawo yiɗi hisnugo mo. Ɓe ngurtini ɓe, ɓe acci ɓe yaasi berniwol. 

17  Nde ɓe ngurtini ɓe, gooto maɓɓe wi'i: “Doggu ngam kisna yoŋki maaɗa, taa yeesita, taa dara nder waadiwol fuu! Doggu haa hooseere ngam taa a natta!” 

18  Ammaa Ludu jaabi: “Naa non, Jawmiraawo, ɗum saɗi. 

19  Ndaa, maccuɗo maaɗa heɓi mo'ere yeeso maaɗa, a waɗani yam mbooɗeeŋga ɗuuɗŋga bee hisnango yam yoŋki am. Ammaa mi waawataa doggugo haa hooseere, teema masiibo jokkoto yam, mi maaya. 

20  Ndaa wuro famaro, ɓadiiŋgo boo ngam mi dogga ton. Accu mi suɗoya ton. Naa ngo famaro na? Ngam haa yoŋki am hisa!” 

21  O wi'i: “Booɗɗum, mi mo'ani ma ɗum fahin. Mi nattintaa wuro ngo mbolwanta. 

22  Yaawɗa suɗoya ton, ngam mi waɗataa koo ɗume, sey to a yottake ton.” Ngam maajum wuro ngo ewna Co'ar. Halkere Sodoma e Gomorra 

23  Naaŋge fuɗi, Ludu boo yotti Co'ar. 

24  Nden Jawmiraawo toɓni yiite e baruudu diga asama dow Sodoma e Gomorra. 

25  O halki berniiji ɗiɗi ɗi'i e yimɓe wonɓe ton fuu e waadiwol bee fuɗŋgooji mum fuu. 

26  Debbo Ludu yeesiti, laati daŋraŋgal mannda. 

27  Ibrahiima dawi cub, yehi haa nokkuure nde o darino yeeso Jawmiraawo. 

28  O laari gal Sodoma e Gomorra e waadiwol man fuu. O yi'i cuurɗe eeŋgi diga lesdi bana cuurɗe ɓolinirde. 

29  Nde Allah nattini berniiji waadiwol man, o siftori Ibrahiima. Nde o wili berniiji haa Ludu jooɗino, o wurtini Ludu jam. Ɓiɓɓe Ludu rewɓe mbaaldi bee baaba muuɗum'en 

30  Ludu huli jooɗaago haa Co'ar. Ngam maajum o wurti wuro man, o wa'i hooseere, o jooɗi ton nder lowol, kaŋko e ɓiyiiko'en rewɓe ɗiɗo. 

31  Nden afo wi'i minyum: “Baaba meeɗen naywi, walaa gorko boo nder lesdi mo warata nasta haa meeɗen fodde ɗabiya duniyaaru fuu. 

32  War, njarnen baaba meeɗen nguykinoojam, nden mbaalden bee maako, ngam keɓen danygol diga maako.” 

33  Jemma maajum ɓe njarni baaba maɓɓe nguykinoojam. Afo nasti, waaldi bee baaba mum. Baaba anndaa ndey ɓiyum wari waali e ndey o ummi. 

34  Jaŋngo maajum afo wi'i minyum: “Ndaa, mi waaldi haŋki bee baaba am. Sey en nguykina mo jemmaare nde'e boo. Nden waaldu bee maako an boo, ngam keɓen danygol diga baaba meeɗen.” 

35  Jemmaare maajum boo ɓe njarni baaba maɓɓe nguykinoojam. Ɗiɗaɓo yehi, waaldi bee maako. Baaba anndaa ndey ɓiyum wari waali e ndey o ummi. 

36  Ɓiɓɓe Ludu ɗiɗo ndeedi diga baaba maɓɓe. 

37  Afo danyi ɓiɗɗo gorko, inndi ɗum Mo'ab. Kaŋko woni baaba Mo'abi'en hannde. 

38  Ɗiɗaɓo boo danyi ɓiɗɗo gorko, inndi ɗum Ben-Ammi. Kaŋko woni baaba Ammooni'en hannde.

