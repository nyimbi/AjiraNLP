1  Allah adilini en ngam en nuɗɗini mo. Jonta salaaman ɗon hakkunde maako bee meeɗen, barka Jawmiraawo men Yeesu Almasiihu. 

2  En keɓi mo'ere Allah bee laawol nuɗɗinki, en ɗon tabiti nder mo'ere man. En keewi seyo boo, ngam fakat en ɗon bee tammunde heɓugo tedduŋgal Allah. 

3  En ɗon ceyoro koo ɓillaaje men boo, ngam en anndi ɓillaare waddan munyal, 

4  munyal semmbiɗinan dartaare, dartaare boo tabitinan tammunde. 

5  Bee tammunde man en mbustataake sam, ngam Allah hokki en Ruuhu mum, mo hebbini ɓerɗe meeɗen bee yiide mum. 

6  Saa'i en tampuɓeno waɗgo ko fotti, Almasiihu maayi ngam hakke'en nder saa'iire nde Allah darni. 

7  Caɗɗum goɗɗo jaɓa maayugo mbattudi goɗɗo gooŋgaajo. Teema o jaɓan maayugo mbattudi goɗɗo booɗɗo masin. 

8  Ammaa Almasiihu maayi mbattudi meeɗen yaake en hakke'en no. Bana nii Allah waŋginiri no o yiɗiri en. 

9  Nde nii en adilinaama bee ƴiiƴam maako, o hisnan en diga tikkere Allah boo. 

10  Saa'i en konne'en Allah no, en keɓi sulhotiral hakkunde meeɗen bee maako barka maayde Ɓiɗɗo maako. Sakkomaa jonta, ɓaawo sulhotiral nga'al, fakat en keɓan kisndam barka ngeendam Ɓiɗɗo oo. 

11  Naa ɗu'um tan, ammaa en ɗon ceyoro kawtal bee Allah ngam daliila Yeesu Almasiihu, Jawmiraawo men mo sulhotiri en bee Allah. Aadamu e Almasiihu 

12  Hakke nasti duniyaaru daliila neɗɗo gooto. Hakke man waddi maayde. Ngam maajum yimɓe fuu ɗon maaya, ngam ɓe mbaɗi hakke. 

13  Hakke ɗonno nder duniyaaru diga tawreeta walaano. Ammaa Allah limaayno hakkeeji ɗi yimɓe mbaɗi, ngam walaano umroore tawon. 

14  Bee non fuu, diga Aadamu haa wargo Muusa, maayde laami dow yimɓe fuu, koo ɓe mbaɗaay hakke bana Aadamu mo luuti umroore Allah. Aadamu wonno misaalu goɗɗo garanɗo. 

15  Ammaa dokkal ngal Allah hokkata en bee goɗɗo oo nanndaay bee aybewol Aadamu sam. Fakat, yimɓe ɗuuɗɓe maayi ngam gooto waɗi aybe. Ammaa mo'ere Allah ɓuri mawnugo piw, non boo dokkal caahu ngal o hokkata yimɓe ɗuuɗɓe ngam daliila mo'ere neɗɗo gooto, waato Yeesu Almasiihu. 

16  Dokkal Allah nanndaay bee aybe goɗɗo go. Kiita Allah dow gooto oo aybini yimɓe fuu. Ammaa mo'ere Allah dow aybeeji ɗuuɗɗi adilini yimɓe fuu. 

17  Ngam daliila gooto, maayde laami dow yimɓe ngam gooto waɗi aybe. Nden kam, fakat heɓɓe mo'ere Allah ɗuuɗnde e adilaaku muuɗum caahu laamoto bee ngeendam barka gooto boo, waato Yeesu Almasiihu. 

18  Ngam maajum, bana no aybe goɗɗo gooto, waato Aadamu jaanyani yimɓe fuu kiita, kuugal goɗɗo gooto, waato Yeesu Almasiihu waddani yimɓe fuu adilaaku e ngeendam. 

19  Sooynde ɗowtaare goɗɗo gooto nastini yimɓe ɗuuɗɓe haa hakke. Non boo Allah adilini ɗuuɗɓe daliila ɗowtaare goɗɗo gooto. 

20  Tawreeta waŋgi haa hakke ɓesda, ammaa haa hakke ɓesdi, mo'ere Allah boo ɓurti ɓesdaago. 

21  Bana no hakke waŋginiri baawɗe mum bee maayde, non boo baawɗe mo'ere Allah waŋgiri bee Yeesu Almasiihu Jawmiraawo meeɗen. Barka maako en laati adili'en yeeso Allah e en keɓi ngeendam nduumiiɗam. Maayɓe heedi hakke, ammaa yeeɗɓe ngam Almasiihu

