1  Hitaande nde laamiiɗo Uzziya maayi, ngi'mi Jawmiraawo. O ɗon jooɗi dow leeso laamu towŋgo ɓaŋgiiŋgo, gawarle limce maako kebbini haykaliiru. 

2  Serafi'en ɗon dow maako. Koo moy maɓɓe woodi bileeji joweego: Ɗiɗi ngam wiirnugo yeeso, ɗiɗi ngam wiirnugo kosɗe, ɗiɗi boo ngam fiirugo. 

3  Ɓe ɗon mbi'a: “Jawmiraawo honooɓe asama o ceniiɗo, ceniiɗo, ceniiɗo! Tedduŋgal maako hebbini duniyaaru fuu!” 

4  Caɓɓaaje haa dammuɗe haykaliiru ndiwni ngam sawtu ewnooɓe, cuurka hebbini suudu. 

5  Nden mbi'mi: “Bone tawi yam! Mi halki, ngam mi goɗɗo soɓa-hunndukoojo, mi ɗon jooɗi boo caka yimɓe soɓa-kunnduɗe'en. Gite am ngi'i Laamiiɗo, Jawmiraawo honooɓe asama.” 

6  Gooto serafi'en fiiri wari haa am, o ɗon jogi ƴulɓere yiite haa juŋngo, nde o hoo'uno bee naŋngirgel haa gulduɗum uurle. 

7  O meemi hunnduko am, o wi'i: “Ndaa, ɗum meemi hunnduko ma, jonta aybe ma ittake, hakke ma yaafaama.” 

8  Mi nani sawtu Jawmiraawo, o wi'i: “Moy nelanmi? Moy yahata ngam amin?” Mi jaabi: “Ndaa yam ɗo, nelam.” 

9  O wi'i: “Yah, yeccu yimɓe ummaatoore nde'e: Foroy on nanan, ammaa on paamataa. Foroy on ngi'an, ammaa on annditittaa koo ɗume. 

10  Saatin ɓerɗe yimɓe ummaatoore nde'e! Sukku ɓe noppi! Maɓɓu ɓe gite ngam taa ɓe ngi'a, taa ɓe nana, taa ɓerɗe maɓɓe paama, ɓe lorto, ɓe nyawnde.” 

11  Mi ƴami: “Haa ndeye ɗum timmata, yaa Jawmiraawo?” O jaabi: “Haa to berniiji laatake bille, walaa jooɗiiɓe ton, cuuɗi cooya yimɓe, lesdi laato ladde meere, 

12  haa to Jawmiraawo riiwi yimɓe daayiiɗum, babe ɗuuɗɗe nder lesdi boo accaama. 

13  To yeɓre jooɗiiɓe ton woore nder sappo lutti nder lesdi, ɓe nattan kadiboo bee yiite. Bana lekki makki to ki fe'aama, tuggere luttan.” Tuggere man woni aawdi ceniindi.

