1  Inaboojam laatinte jancoowo, nguykinoojam boo kooloowo, guykoowo laatataako hikmaajo sam. 

2  Ɓernuki laamiiɗo nanndi bee ubbaaŋgo mbarooga, tikkinanɗo mo halkan yoŋki mum. 

3  Reentingo hoore mum e jokkirgol, ɗum daraja ngam neɗɗo, ammaa paataaɗo nastan ngol. 

4  To duumol waɗi, mbaateendamjo yiɗaa remugo. Saa'i codol o ɗaɓɓan, ammaa o heɓataa koo ɗume. 

5  Numooji ɓernde neɗɗo ngoni ndiyam lugguɗam, ammaa kakkilɗo nyeɗan ɗam. 

6  Yimɓe ɗuuɗɓe ɗon ngeyna mbooɗeeŋga muuɗum'en. Ammaa moy tawata neɗɗo koolaaɗo? 

7  Adiliijo ɗon tokko laawol mum bee laaɓeeŋga. Barka laatanto ɓiɓɓe maako koo ɓaawo maako. 

8  Laamiiɗo, to jooɗake dow leeso kiita, heɓtan kalluɗum fuu bee gite mum. 

9  Moy waawata wi'ugo: “Mi laɓɓini ɓernde am, mi laaɓɗo diga hakke am?” 

10  Awnorɗum ɗiɗorjum e etirɗum ɗiɗorjum, Jawmiraawo ɗon wanya ɗum fuu. 

11  Nder kuuɗe mum, derkeejo ɗon waŋgina to yahdu mum laatoto laaɓndu malla gooŋɗundu. 

12  Nofru nanooru e yiitere yi'oore, Jawmiraawo waɗi ɗum ɗiɗi fuu. 

13  To a ɗuɗɗini ɗoyɗi, a talkiɗan. To a maɓɓiti gite ma, a haaran nyaamdu. 

14  Coodoowo ɗon wi'a: “Wooɗaay, wooɗaay!” Nden to o soodi, o dilla o ceyiiɗo. 

15  Woodi kaŋŋeeri, woodi boo luuluuje ɗuuɗɗe, ammaa fawne ɓurɗe wooɗugo, ɗum hunnduko marko anndal. 

16  Hoo'u limce piyɗo dammaana ngam goɗɗo, sey o wallina jeŋngina to ɗum jananno. 

17  Nyaamdu heɓaandu bee rikici welanan goɗɗo, ammaa ɓaawoɗon hunnduko maako heewan korka'e. 

18  Nufayeeje kiɓɓoto bee carwootiral. To a yiɗi waɗugo haɓre, aartu numugo. 

19  Baɗoowo tufle waŋginan sirri, taa hawtan ɗuuɗa-haalaajo. 

20  Kuɗɗo baaba mum malla daada mum, ngeendam mum nyifan bana pittirla nder nyiɓre ɓaleere. 

21  Risku keɓaaŋgu bee jaawal haa fuɗɗam, waɗataa barka haa ragare. 

22  Taa wi': “Mi waatoto kalluɗum.” Hoola Jawmiraawo, kaŋko o wallete. 

23  Jawmiraawo ɗon wanya etirɗum ɗiɗorjum, awnorɗum rikiciijum fottaay. 

24  Jawmiraawo ɗowata palanɗe neɗɗo. Kadi noy neɗɗo faamrata laawol mum? 

25  Mo yaawi wi'ugo: “Ɗum cenaaɗum”, nasti tuuforgol, ngam o fuɗɗan numugo ɓaawo togayeere. 

26  Laamiiɗo kakkilɗo heɓtan waɗɓe kalluɗum, nden o hiitoto ɓe bilaa enɗam. 

27  Ruuhu neɗɗo woni pittirla Jawmiraawo, ka wiɗititto ko woni nder neɗɗo fuu. 

28  Mbooɗeeŋga e gooŋgaaku aynan laamiiɗo, leeso laamu maako tabitan bee mbooɗeeŋga. 

29  Daraja sukaaɓe, ɗum semmbe maɓɓe, fawne ndotti'en, ɗum dandanndi maɓɓe. 

30  Ɓocci haa ƴiiƴam kurgan halleende, fiyugo wo'itinan ɓernde.

