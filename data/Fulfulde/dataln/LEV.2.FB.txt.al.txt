1  “To goɗɗo yiɗi lii'anaago Jawmiraawo dokkal nyaamdu, sey o hoo'a kuroori ɗiggundi, o waɗa nebbam dow maari, o sammina uurle dow maari boo. 

2  Nden o yahra ɗum haa liman'en danygol Haruna. Limanjo hoo'a kuroori ɗiggundi deydey tamndande e nebbam, o hoo'a boo uurle man fuu, o wula ɗum dow hirsirde, ɗum geɗal ciftinorgal. Uureeŋgol dokkal man belŋgol fottanan Jawmiraawo. 

3  Ammaa luttuɗum dokkal nyaamdu ɗum geɗal Haruna e danygol mum. Ɗum geɗal ɓurŋgal senaago haa dokke guleteeɗe ngam Jawmiraawo. 

4  To a yiɗi lii'aago dokkal nyaamdu tamsaaŋgal diga kaatane, taa waɗ ɗum bee tamre ufnaande. Sey ɗum laato tamseeje ɗe kuroori ɗiggundi njiiɓaandi bee nebbam malla tamseeje bette gujaaɗe nebbam. 

5  To a yiɗi lii'aago tamseeje ca'aaɗe dow beɗol njamndi, sey a waɗa ɗe bee jiiɓaaɗum kuroori ɗiggundi e nebbam. 

6  Sey a feta ɗe, a waɗa nebbam dow maaje. Kanjum woni dokkal nyaamdu. 

7  To a yiɗi lii'aago defaaɗum nder fayannde, sey a waɗa ɗum bee jiiɓaaɗum kuroori ɗiggundi e nebbam. 

8  Sey a yahra dokke nyaamdu bana ɗe'e yeeso Jawmiraawo, a hokka ɗe limanjo, kaŋko boo o ɓadina ɗe haa hirsirde. 

9  O hoo'a geɗal ciftinorgal, o wula ngal dow hirsirde. Uureeŋgol man belŋgol fottanan Jawmiraawo. 

10  Ammaa luttuɗum dokke nyaamdu ɗum geɗal Haruna e danygol mum. Ɗum geɗal ɓurŋgal senaago haa dokke guleteeɗe ngam Jawmiraawo. 

11  Dokke nyaamdu fuu ɗe lii'antooɗon Jawmiraawo, taa mbaɗe ɗe bee ufnirɗum. Taa puunaandi malla njumri tawe nder dokke guleteeɗe ngam Jawmiraawo. 

12  Ngadde ɗum yeeso Jawmiraawo bana geɗal aranal haa ƴaamle mon, ammaa taa ngule ɗum dow hirsirde bana dokkal ngal uureeŋgol mum belŋgol fottanta Jawmiraawo. 

13  Cammine mannda dow dokkal nyaamdu fuu, taa dokkal mon ŋakkira mannda laatiiɗam alaama alkawal hakkunde Allah bee mooɗon. 

14  To on ngiɗi lii'anaago Jawmiraawo dokkal ƴaamle mon aartuɗe, sey on lii'o gabbe alkamaari kesri, ca'aaɗe, namaaɗe. Kanjum ɗum laati bana dokkal mon haa ƴaamle mon aartuɗe. 

15  Mbaɗe nebbam dow dokkal man, ɓesde uurle boo. Kanjum woni dokkal nyaamdu. 

16  Limanjo hoo'a geɗal ciftinorgal haa gabbe e nebbam, wula ngal, non boo uurle fuu. Ɗum dokkal guleteeŋgal ngam Jawmiraawo.”

