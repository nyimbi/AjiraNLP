1  Ɓaawoɗon mi yi'i malaa'ikaajo feere ɗon jippo diga asama. O woodi baawɗe mawɗe, jayŋgol maako yaynani duniyaaru fuu. 

2  O towni sawtu, o wi'i: “Ngol do'ake! Ngol do'ake! Baabila, berniwol maŋngol do'ake! Ngol laati joonde ginnaaji e nokkuure ruuhuuji coɓɗi koo ɗiye e colli e dabbaaji coɓɗi kaccuɗi. 

3  Ngam ngol yarni ummaatooje fuu njaram daakaareeku maagol ɗuuɗŋgu. Laamiiɓe duniyaaru mbaɗi daakaareeku bee maagol, filooɓe duniyaaru ndiski bee jeynitaare maagol fantunde.” 

4  Nden mi nani sawtu feere diga asama ɗon wi'a: “Onon yimɓe ummaatoore am, ngurte haa maagol, ngam taa on kawta bee maagol nder hakkeeji maagol e ngam taa masiibooji taaskaaɗi ngam maagol keɓa on! 

5  Ngam hakkeeji maagol ɗuuɗi, ɗon mbaagi haa njotti asama, Allah boo yejjitaay kuuɗe maagol kalluɗe. 

6  Mbaɗe ngol bana no ngol waarino, mbaɗe ngol cowi ɗiɗi fodde ko ngol waɗno, njille njaram jardugel maagol bee njaram nyaaɗɗam, nyaaɗugo maajam ɓura ɗam jardugel maagol go cowi ɗiɗi. 

7  Torre ngol e mboyne ngol deydey tedduŋgal ngal ngol waɗani hoore maagol e jeynitaare maagol, ngam ngol ɗon wi'ana hoore maagol: Ndaa mi ɗon jooɗi, mi mayramjo, naa mi debbo jurumɗo, mi meeɗataa anndugo bojji. 

8  Ngam daliila man, masiibooji taaskaaɗi ngam maagol ukkanto ngol nder nyalaade woore: Maayde e suno e weelo. Yiite nyaaman ngol fuu, ngam Jawmiraawo Allah kiitiiɗo ngol, o baawɗo.” 

9  Laamiiɓe duniyaaru hawtuɓe bee maagol nder daakaareeku e jeynitaare, ɓe mboyan, ɓe ngookan to ɓe ngi'i cuurɗe guleeki maagol. 

10  Ɓe ndaroto daayiiɗum, ngam ɓe ɗon kula daliila torra maagol, ɓe mbi'an: “Kayto! Kayto! Baabila berniwol maŋngol, cemmbiɗŋgol! Nder saa'a ngoota tan a hiitaama!” 

11  Filooɓe duniyaaru boo mboyan, ɓe cunoto daliila maagol, ngam walaa mo soodata kuuje maɓɓe fahin, 

12  waato kaŋŋeeri e cardi, kaa'e marɗe saman, luuluuje, turmiiji daneeji e boɗeeji ɗigguɗi, siliki, limce boɗeeje coy, leɗɗe caɗɗe feere feere, kuuje kuuwraaɗe bee nyii'e nyiibi e bee leɗɗe marɗe saman e bee njamndi mboɗeeri e njamndi ɓaleeri e kaa'e daneeje, 

13  sinnamom, cittaaje belɗe, uurdi kurooriiri, uurdi baɗaadi, uurle daneeje guleteeɗe, inaboojam, nebbam, kuroori ɗiggundi, alkamaari, na'i, baali, pucci, mootaaji pucci, maccuɓe, koo yoŋkiiji yimɓe. 

14  Kuuje maaɗa booɗɗe ɗe ngiɗɗa ndaayake ma, risku e pawne maaɗa fuu kalki. Fakat a meetataa heɓtugo ɗe fahin! 

15  Filooɓe riskuɓe bee maagol ndaroto daayiiɗum ngam ɓe ɗon kula daliila torra maagol. Ɓe mboyan ngol, ɓe cunoto, 

16  ɓe mbi'an: “Kayto! Kayto! Berniwol maŋngol! Ngol ɓornino limce daneeje e boɗeeje ɗigguɗe e boɗeeje coy. Ngol fawnaamano bee kuuje kaŋŋeeri, bee kaa'e marɗe saman e bee luuluuje! 

17  Nder saa'a ngoota risku fantuŋgu ngu'u fuu majjiri ngol!” Jawmu koommbooje, waɗooɓe jahaaŋgal bee maaje e laanyooɓe ɗe e koo moy heɓata ngeenaari muuɗum bee kuugal nder mbeela fuu, ndari daayiiɗum, 

18  ɓe ngooki nde ɓe ngi'i cuurɗe guleeki maagol, ɓe mbi'i: “Walaa berniwol feere fotino bee berniwol maŋngol ngo'ol!” 

19  Ɓe ndufi mbulwuldi dow ko'e maɓɓe, ɓe ngooki, ɓe mboyi, ɓe cuni, ɓe mbi'i: “Kayto! Kayto! Berniwol maŋngol! Kaŋgol woni berniwol ngol marɓe koommbooje dow mbeela fuu ndiskiri risku maagol. Nder saa'a ngoota tan kuuje fuu majjiri ngol!” 

20  “An asama, seya ngam halkere maagol! Ceye, onon senaaɓe Allah, nelaaɓe e annabi'en! Ngam Allah waatani on, hiiti ngol.” 

21  Nden malaa'ikaajo cemmbiɗɗo efti hayre mawnde bana namarde mawnde, sakkini nde nder mbeela, nden o wi'i: “Baabila, berniwol maŋngol sakkinte bee semmbe bana nii, walaa mo meetata yi'ugo ngol fahin. 

22  Hoolo fiyooɓe moolooji e yimooɓe e fuufooɓe ciide e fuufooɓe algaytaaji meetataa naneego nder maaɗa! Walaa kuuwɗo sanaa'a koo kaye meetata taweego nder maaɗa, hoolo namooɓe meetataa naneego nder maaɗa. 

23  Jayŋgol pittirla meetataa yi'eego nder maaɗa, sawtuuji te'ɓe e te'aaɓe meetataa naneego nder maaɗa. Ngam filooɓe maaɗa laatino mawɓe nder duniyaaru fuu. Ngam bee hiilaaji ma a zammbi ummaatooje duniyaaru fuu!” 

24  Ɓe tawi ƴiiƴam annabi'en e ƴiiƴam senaaɓe Allah ndufaaɗam, waato ƴiiƴam mbaraaɓe nder duniyaaru haa maaɗa.

