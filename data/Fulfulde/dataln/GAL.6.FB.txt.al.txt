1  Deerɗam'en, to on tawi goɗɗo ɗon waɗa aybewol koo ngole, onon ɗowtaniiɓe Ruuhu Allah, lorne mo bee yaŋkinaare dow laawol booɗŋgol. Kakkilane ko'e mon ngam taa onon boo on nasta nder jarribeeki. 

2  Mballindire roondaago ko ɗon teddana on, bana nii kiɓɓinirton umroore Almasiihu. 

3  To goɗɗo laari hoore mum bana o mawɗo, asee boo walaa no o wa'i, nden kam o zammbake hoore maako. 

4  Sey koo moy linya kuugal mum. Nden o heɓan seyoraago ngal, walaa haaje o foonda ngal bee ngal goɗɗo. 

5  Ngam koo moy roondoto doŋngal muuɗum. 

6  Sey ekkitinaaɗo wolde Allah sennda jawdi muuɗum fuu bee ekkitinoowo muuɗum. 

7  Taa zammbe ko'e mon! Goɗɗo waawataa jancugo Allah. Ko neɗɗo aawi fuu, kanjum sodata. 

8  Mo aawi ko fottanta suunooji mum, sodan ko suunooji ndimata, waato halkere. Ammaa to o aawi ko fottanta Ruuhu, o sodan ko Ruuhu rimata, ngeendam nduumiiɗam. 

9  Taa comen waɗugo ko fotti, ngam to en tampaay, en codan to wakkati man yottake. 

10  Ngam maajum, nde nii en keɓi laawol man, sey en ngaɗana yimɓe fuu booɗɗum, sakkomaa haa deerɗiraaɓe men nuɗɗinɓe. Wasuyeeji ragareeji e koofli 

11  Ndaare karfeeje mawɗe ɗe mbinndanmi on bee juŋngo am! 

12  Ɗaɓɓanɓe yerduye yimɓe bee kuuɗe ɓanndu ɗon ndoola on juulnaago ngam taa Yahuudu'en toonyo ɓe ngam daliila gaafaaŋgal Almasiihu tan. 

13  Ngam koo juulniiɓe man bee ko'e muuɗum'en ɗowtantaako tawreeta. Ɓe ngiɗi on njuulno ngam haa ɓe njuroro ko ɓe ngaɗi dow ɓalli mon. 

14  Min kam, mi jurortaako koo ɗume, sonaa gaafaaŋgal Jawmiraawo men Yeesu Almasiihu. Daliila gaafaaŋgal, duniyaaru waafaama heedi am, min boo mi gaafaaɗo heedi maaru. 

15  Ngam maajum juulnol malla saadooniiku fuu walaa saman. To goɗɗo laatake neɗɗo keso, kanjum tan mari saman. 

16  Tokkotooɓe farilla ka'a fuu, Allah hokku ɓe salaaman e mo'ere, non boo haa Isra'iila, ummaatoore Allah gooŋgaare. 

17  Yeeso ɗo, taa goɗɗo fitinammi. Min mi maccuɗo Yeesu, ɓattajje haa ɓanndu am ɗon mbaŋgina ɗum. 

18  Onon deerɗam'en, mo'ere Jawmiraawo men Yeesu Almasiihu wondu bee mooɗon. Aamiina!

