2   Habaruuji Nyalaaɗe 

24  ) 

1  Yo'as woodi duuɓi joweeɗiɗi saa'i o laamo. 

2  Nder nduuɓu laamu Yeehu njoweeɗiɗaɓu haa Isra'iila, Yo'as laami haa Yahuuda. O laami haa Urusaliima duuɓi cappanɗe nayi. Innde daada maako, Cibiya mo Biirsaba. 

3  Yo'as waɗi ko fottani Jawmiraawo nder balɗe ngeendam muuɗum fuu, ngam Yoyada limanjo elti mo booɗɗum. 

4  Ammaa o nattinaay nokkuuje towɗe, yimɓe tokki yahugo ton ngam lii'aago dabbaaji kirseteeɗi e ɓe ngula uurle ton. 

5  Yo'as wi'i liman'en: “Ceede nder dokke cenaaɗe gaddaaɗe haa haykaliiru Jawmiraawo, waato ceede jaɓeteeɗe koo toy e ceede coottaari e ceede dokke caahiiɗe haa haykaliiru Jawmiraawo, 

6  sey liman'en koo'a ɗe, koo moy haa anndaaɓe muuɗum, ɓe mbo'itina haykaliiru Jawmiraawo, haa ɓe tawi bonniiɗum fuu”. 

7  Ammaa haa wargo nduuɓu laamiiɗo Yo'as noogas e tataɓu, liman'en mbo'itinaay haykaliiru Jawmiraawo. 

8  Ngam maajum o ewni Yoyada limanjo e liman'en woɗɓe. O wi'i ɓe: “Koni on mbo'itinaay haykaliiru? Yeeso ɗo, on njogataako ceede ɗe njaɓɗon haa anndaaɓe mooɗon, ndokke ɗe ngam wo'itingo bonniiɗum haa haykaliiru.” 

9  Liman'en ngerdi ɓe tokkataako jogaago ceede yimɓe. Ɓe ngerdi boo ɓe cuklantaako wo'itingo haykaliiru. 

10  Nden Yoyada limanjo hoo'i akootiiru, sumpiti maɓɓorde maaru. O jo'ini ndu baŋnge hirsirde, haa wakeere nastirde nyaamre nder haykaliiru Jawmiraawo. Liman'en aynooɓe dammugal ɗon ngaata ceede gaddaaɗe nder haykaliiru Jawmiraawo fuu nder maaru. 

11  Nde ɓe ndaari ceede ɗuuɗi nder akootiiru, binndoowo laamiiɗo e hooreejo liman'en ngari kooci ceede man, ɓe limi ɗe, ɓe awni ɗe. 

12  Nde ɓe awni ceede man fuu, ɓe ndokka ɗe aynooɓe kuugal haa ɓe njoɓa huuwooɓe nder haykaliiru Jawmiraawo, bana sehooɓe e wo'itinooɓe, 

13  non boo mahooɓe e sehooɓe kaa'e. Ɓe cooda boo leɗɗe e kaa'e cehaaɗe e ɓe njoɓa boo kuuje ɗe wo'itinooɓe kuuwtiniri fuu. 

14  Ammaa ɓe kuuwaay daarooje cardi ngam haykaliiru Jawmiraawo bee ceede gaddaaɗe nder maaru, koo laɓe koo taasaaje koo algaytaaji, koo kuuje kaŋŋeeri malla kuuje cardi. 

15  Ɓe ndokkiti hakkilanooɓe kuugal ceede ɗe'e fuu, haa ɓe mbo'itina ko wonni nder haykaliiru Jawmiraawo. 

16  Jaɓooɓe ceede haa ɓe ndokka hakkilanooɓe kuugal, walaa haaje ɓe mbaɗa lisaafi, ngam ɓe ɗon kuuwa bee hoolaare. 

17  Ceede kirseteeɗi ngam joɓki aybe e ceede kirseteeɗi ngam ittuki hakke nastaay haykaliiru Jawmiraawo, kanje ngoni ɗe liman'en. 

18  Saa'i maajum Hazayel, laamiiɗo Siriya'en wari haɓugo bee berniwol Gaat, o nyaami ngol. Nden Hazayel taaskani haɓugo bee Urusaliima. 

19  Yo'as, laamiiɗo Yahuuda hoo'i kuuje cenaaɗe ɗe kaakiraaɓe muuɗum Yusafat e Yehoram e baaba muuɗum Ahaziya, laamiiɓe Yahuuda cenno e kuuje ɗe o senno bee hoore maako, non boo kaŋŋeeri nder ndesaaje haykaliiru Jawmiraawo e saare laamu fuu, o neldi ɗum haa Hazayel. Kaŋko o dilli, o acci Urusaliima. 

20  Luttuɗum haala Yo'as e kuuɗe mum fuu, ɗum winndaama nder Deftere Habaruuji Nyalaaɗe nde Laamiiɓe Yahuuda. 

21  Haa ragare, jaggiiɓe maako tuurti. Ɓe mbari Yo'as nder suudu haa Millo, haa diirtorde yahugo Sila. 

22  Jaggiiɗo maako Yozabat ɓii Sime'atu e Yozabat ɓii Somer, mbari mo haa Bet-Millo. Ɓe uwi mo baŋnge genaale kaakiraaɓe maako nder Berniwol Daawuda. Ɓiyiiko, Amasiya laami haa pellel maako.

