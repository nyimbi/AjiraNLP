1  Ɗo woni koŋngol Jawmiraawo. Jawmiraawo wolwi dow lesdi Hadarak, berniwol Damas boo woni jipporde wolde man. Jawmiraawo mari gure Siriya bana o mardiri le'i Isra'iila fuu. 

2  O ɗon wolwa dow Hamat, kommbi Damas, non boo dow Tirus e Sidon, berniiji marɗi hikma. 

3  Tirus mahi mahol paddirgol. Ngol mooɓti cardi bana mbulwuldi e kaŋŋeeri laaɓndi boo bana loope dow laawol. 

4  Ammaa Jawmiraawo hoo'an ngol, o yibbinan mahol paddirgol maagol nder mbeela, yiite nyaaman ngol. 

5  To berniwol Askalon yi'i ɗum, ngol hultoran, Gaaza diwtoran masin ngam kulol. Non boo Ekuruun, ngam ngol sooyan tammunde ballal. Laamiiɗo wonataa haa Gaaza, walaa goɗɗo jooɗoto haa Askalon. 

6  Njaalu'en njooɗoto haa Asdod. Jawmiraawo wi'i: “Mi nattinan mawnitaare Filisti'en. 

7  Mi wiftan diga kunnduɗe maɓɓe kusel marŋgel ƴiiƴam e diga caka nyii'e maɓɓe boo coɓŋgel lii'anaaŋgel labbi. Kamɓe boo ɓe laatoto luttuɓe ɓe Allah meeɗen, ɓe laatoto bana yeɓre lenyol gonŋgol nder Yahuuda. Jooɗiiɓe Ekuruun boo nastan caka yimɓe am bana Yebusi'en mbaɗno. 

8  Min bee hoore am mi saŋnginan nder lesdi am ngam aynugo ndi. Mi faddan ndi ngam konne'en saalotooɓe. Walaa jananno koo gooto meetataa wargo haa yarna ummaatoore am bone, ngam jonta mi ɗon hakkilana nde.” Laamiiɗo Siyona garanɗo 

9  An berniwol Siyona, yimu bee seyo! An Urusaliima, welwelta! Ndaa, laamiiɗo maaɗa ɗon wara haa ma. O adiliijo, o jaaliiɗo. O jaŋkiniiɗo, ba'iiɗo wamnde, waato wamnde molde. 

10  O nattinan mootaaji pucci konu nder Efrayim, non boo pucci konu nder Urusaliima. O yewan lagaaje konu fuu. O tabitinan salaaman caka ummaatooje. Laamu maako yaajan diga mbeela nga'a haa ngaya, diga maayo Efratis haa keeri duniyaaru. Bo'itineeki Siyona 

11  Jawmiraawo wi'i: “Ngam daliila alkawal am bee mooɗon, tabitinaaŋgal bee ƴiiƴam ndufaaɗam, mi yooftan haɓɓaaɓe mooɗon diga ngaska ka walaa ndiyam. 

12  Onon haɓɓaaɓe heewɓe tammunde, ngarte haa berniwol cemmbiɗŋgol. Mi ɗon anndina on ɗum hanndeere nde'e: Mi warjoto on mbooɗeeŋga cowi ɗiɗi dow boneeji ɗi njarɗon. 

13  Mi wartiran lesdi Yahuuda bana lagaawal konu, Efrayim boo laatoto kurol. An Siyona, mi umminan ɓikkoy maaɗa ngam haa koy kippoya Yunaniŋke'en, mi laatinte bana kaafahi haa juŋngo cemmbiɗɗo.” 

14  Nden Jawmiraawo waŋgan dow maɓɓe. Kurol maako ɗelkan bana ma'ere. Allah Jawmiraawo fuufan luwal konu, o yahan nder keni caatuɗi iwɗi fombina. 

15  Jawmiraawo honooɓe asama aynan yimɓe mum. Ɓe kalkan konne'en, ɓe campitan kaa'e piɗaaɗe diga piwli, ɓe naman ɗe. Ɓe ndufan ƴiiƴam konne'en maɓɓe bana inaboojam. Ɓe ilnan ɗam bana ɗam kirsaaɗi nder taasaaje dufirɗe ƴiiƴam malla bana ƴiiƴam ndufaaɗam dow coɓɓuli hirsirde. 

16  Nyalaade maajum Allah Jawmiraawo hisnan ummaatoore mum bana gaynaako hisnirta tokkere baali mum. Bana kaa'e ɗuuɗa-samanje haa meetaleewol laamiiɗo, non ɓe njaynirta haa lesdi maako. 

17  Ɓe ceyoto, ɓe laatoto ŋarniiɓe! Alkamaari semmbiɗinan sukaaɓe, inaboojam kesam boo faanyɓe.

