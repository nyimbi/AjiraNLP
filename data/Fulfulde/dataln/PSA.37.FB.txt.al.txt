1  Yimre Daawuda. Taa tikkan halluɓe, taa haaju waɗooɓe zunuuba. 

2  Ngam fakat ɓe njooran law bana huɗo, ɓe ɗaylan bana haakooji kecci. 

3  Hoola Jawmiraawo, waɗ mbooɗeeŋga, jooɗa nder lesdi, yeeɗu nder de'ere. 

4  Seyora Jawmiraawo, kaŋko o hokkete ko ɓernde ma yiɗi. 

5  Halfin nufayeeje ma haa Jawmiraawo, hoola mo, kaŋko o waɗan ɗum. 

6  O waŋginan adilaaku ma bana annoora, gooŋgaaku ma boo bana naaŋge caka nyalawma. 

7  De'u yeeso Jawmiraawo, hoola mo. Taa tikkan keɓɗo hayru nder nufayeeje mum malla timminɗo dabareeji mum kalluɗi. 

8  Accu tikkere, ɗalu ɓernuki, taa tikku, ɗum nafataa ma. 

9  Ngam halluɓe kalkan, ammaa hooliiɓe Jawmiraawo maran lesdi. 

10  Lutti seɗɗa, kalluɗo majjan. To a ɗaɓɓiti mo haa nokkuure maako, a tawataa mo ton. 

11  Ammaa yaŋkiniiɓe ndonan lesdi, ɓe ceyorto de'ere timmunde. 

12  Kalluɗo ɗon haɓɓa dabareeji dow gooŋgaajo, o ɗon hirƴindira nyii'e dow maako. 

13  Ammaa Jawmiraawo ɗon jala mo, ngam o anndi nyalaade kiita maako ɓaditake. 

14  Halluɓe losi kaafahi, tiri lagaaje ngam do'ugo laafuɓe e ɓilliiɓe, ngam mbarugo tokkiiɓe laawol darnuŋgol. 

15  Ammaa kaafaaje maɓɓe njuwan ɓerɗe maɓɓe, lagaaje maɓɓe ngewan. 

16  Pamarum ko gooŋgaajo mari ɓuri risku halluɓe ɗuuɗɓe saman. 

17  Ngam Jawmiraawo ittan baawɗe maɓɓe, ammaa o wallitan adili'en. 

18  Jawmiraawo ɗon hakkilana ngeendam timmuɓe, maral maɓɓe tabiti haa foroy. 

19  Wakkati sarru ɓe toskataako, nyalɗe weelo boo ɓe kaaran. 

20  Ammaa halluɓe kalkan, konne'en Jawmiraawo ɗaylan bana pinndi ladde, ɓe majjan, fakat ɓe majjan bana cuurɗe. 

21  Kalluɗo hoo'an nyamaande, nyaaman nde. Ammaa adiliijo saahoto, woonanan yimɓe. 

22  Ngam barkiɗinaaɓe Jawmiraawo maran lesdi, ammaa naalaaɓe maako kalkan. 

23  To laawol neɗɗo fottani Jawmiraawo, nden kam o tabitinan palanɗe maako. 

24  Koo to o fergake, o do'ataako, ngam Jawmiraawo ɗon jogi juŋngo maako. 

25  Diga mi derke haa mi naywi mi meeɗaay yi'ugo adiliijo mo Allah wudini malla mo ɓikkoy mum ndooki nyaamdu. 

26  Koo ndey fuu o mo'anan yimɓe, o hokkan nyamaale, ɓikkoy maako keɓan barka. 

27  Daaya halleende, waɗ mbooɗeeŋga, nden kam a jooɗoto nder lesdi ma haa foroy. 

28  Ngam Jawmiraawo yiɗi ko fotti, o wudintaa hoolaaɓe maako, o ɗon ayna ɓe foroy. Ammaa o wilan danygol halluɓe. 

29  Adili'en maran lesdi, ɓe njooɗoto nder maari haa foroy. 

30  Hunnduko adiliijo wolwan bolle hikma, ɗemŋgal maako wolwan bolle darnuɗe. 

31  O ɗon jogi tawreeta Allah nder ɓernde maako, palanɗe maako ndimmbataako. 

32  Kalluɗo ɗon hora adiliijo, ɗon ɗaɓɓa mbarugo mo. 

33  Ammaa Jawmiraawo accataa mo haa juŋngo maako, to ɓe njahri mo yeeso kiita, o accataa kiita do'a mo. 

34  Tammora Jawmiraawo, tokka laawol maako. O ɓaŋgtete, a mara lesdi, a yi'a no o riiwrata halluɓe. 

35  Mi yi'i kalluɗo nder semmbe muuɗum fuu, o ɗon yaha yeeso yeeso bana lekki bilitanki. 

36  Nde caaliimi nokkuure maako, mi yi'aay mo fahin, mi ɗaɓɓiti mo, ammaa mi tawaay mo sam. 

37  Hakkilan timmuɗo, laar gooŋgaajo, ngam giɗɗo salaaman heɓan danygol. 

38  Ammaa tuurtooɓe fuu nattan, danygol halluɓe halkan. 

39  Kisndam adili'en ɗon haa Jawmiraawo. O hisrude maɓɓe wakkati ɓillaare. 

40  Jawmiraawo wallan ɓe, rimɗinan ɓe. O rimɗinan ɓe diga juuɗe halluɓe. O hisni ɓe ngam ɓe cuuɗi haa maako.

