1  Nde Yeesu timmini bolle ɗe'e fuu, o tijji asama, o wi'i: “Yaa Baabiraawo, saa'i am waɗi. Waŋgin tedduŋgal am, min Ɓiɗɗo maaɗa, ngam haa Ɓiɗɗo boo waŋgina tedduŋgal maaɗa. 

2  A hokki yam baawɗe dow yimɓe fuu, ngam mi hokka ngeendam nduumiiɗam haa yimɓe ɓe a hokki yam. 

3  Ndaa ko woni ngeendam nduumiiɗam: Ɓe annda an woni Allah gooto, gooŋgaajo, ɓe annda boo Yeesu Almasiihu, nelaaɗo ma. 

4  Mi waŋgini tedduŋgal maaɗa nder duniyaaru, mi timmitini kuugal ngal a hokki yam. 

5  Jonta, yaa Baabiraawo, hokkam tedduŋgal haa yeeso ma, tedduŋgal ngal mi marno yaake mi ɗonno wondi bee maaɗa, diga duniyaaru tagaaka tawon. 

6  Mi waŋgini innde ma haa yimɓe ɓe a wurtini nder duniyaaru, a hokki yam. An mari ɓe, a hokki yam ɓe, ɓe ɗowtani wolde ma. 

7  Jonta, ɓe anndi ko a hokki yam fuu iwi haa maaɗa. 

8  Ngam mi wolwani ɓe bolle ɗe a wolwani yam, ɓe njaɓi ɗe. Ɓe annditi fakat mi iwi haa maaɗa, ɓe nuɗɗini an neli yam. 

9  Mi ɗon toro ma ngam maɓɓe. Mi torataako ngam duniyaaru, ammaa mi ɗon toro ma ngam yimɓe ɓe a hokki yam, ngam ɓe yimɓe maaɗa. 

10  Ko marmi fuu, an jeyi, ko marɗa fuu boo, min jeyi, mi teddinaama nder maɓɓe. 

11  Mi jooɗataako nder duniyaaru fahin, ammaa kamɓe ɓe ɗon njooɗi nder maaru. Jonta mi ɗon yaha haa maaɗa. Yaa Baabiraawo Ceniiɗo, a waŋginani yam baawɗe innde maaɗa, aynu ɓe bee baawɗe man, ngam haa ɓe laato gootum, bana min bee ma en gootum. 

12  Yaake mi ɗonno wondi bee maɓɓe, mi faddi ɓe bee baawɗe innde ma nde a hokki yam. Mi ayni ɓe, walaa koo gooto maɓɓe halki, sonaa mo majjini hoore muuɗum, ngam haa ko winnda nder Deftere gooŋɗa. 

13  Jonta mi ɗon yaha haa maaɗa, mi ɗon wi'a ɗum fuu diga mi ɗon nder duniyaaru tawon, ngam haa ɓerɗe maɓɓe keewa seyo am timmididŋgo. 

14  Mi anndini ɓe wolde ma. Duniyaaru wanyi ɓe, ngam ɓe laataaki ɓe duniyaaru, bana min boo mi laataaki mo duniyaaru. 

15  Mi torataako ma ngam a wurtina ɓe duniyaaru, ammaa a fadda ɓe diga Kalluɗo. 

16  Ɓe laataaki ɓe duniyaaru, bana min boo mi laataaki mo duniyaaru. 

17  Wolde maaɗa woni gooŋga. Senu ɓe bee gooŋga man. 

18  Bana a neldiri yam nder duniyaaru, bana non min boo mi neldi ɓe haa duniyaaru. 

19  Mi lii'ani ma yoŋki am ngam maɓɓe, ngam haa ɓe laato lii'anaaɓe ma daliila gooŋga. 

20  Mi ɗon toro ma naa ngam maɓɓe tan, ammaa mi ɗon toro ma boo ngam nuɗɗinanɓe yam daliila waazu maɓɓe fuu, 

21  ngam haa ɓe fuu ɓe laato gootum. Bana an, Baabiraawo, a ɗon nder kawtal bee am, min boo mi ɗon nder kawtal bee maaɗa. Kamɓe boo ɓe ngona nder kawtal bee meeɗen, ngam haa duniyaaru nuɗɗina an neli yam. 

22  Mi hokki ɓe tedduŋgal ngal a hokki yam, ngam haa ɓe laato gootum, bana an bee am en laati gootum. 

23  Min mi ɗon nder kawtal bee maɓɓe, an boo a ɗon nder kawtal bee am, ngam haa ɓe laato gootum fakat, ngam haa duniyaaru annda an neli yam, a yiɗi ɓe bana a yiɗiri yam. 

24  Yaa Baabiraawo, yimɓe ɓe a hokki yam, mi yiɗi ɓe ngonda bee am haa ngonanmi, ngam haa ɓe ngi'a tedduŋgal am ngal a hokki yam, ngam a yiɗi yam diga duniyaaru tagaakano tawon. 

25  Yaa Baabiraawo, adiliijo, duniyaaru anndaa ma, ammaa min mi anndi ma, yimɓe ɓe boo anndi an neli yam. 

26  Mi anndini ɓe innde ma, mi tokkoto anndingo ɓe boo, ngam haa yiide nde a yiɗiri yam wona nder maɓɓe, min boo mi wona nder kawtal bee maɓɓe.”

