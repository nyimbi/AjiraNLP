1  Daawuda wi'i: “Haa ɗo haykaliiru Allah Jawmiraawo e hirsirde ngam guleteeɗi Isra'iila ndaroto.” Taaskara Daawuda ngam nyiɓugo haykaliiru 

2  Daawuda umri mooɓtugo jananɓe wonɓe nder lesdi Isra'iila. O darni sehooɓe kaa'e, ɓe ceha kaa'e ngam nyiɓugo haykaliiru Allah. 

3  Daawuda taaskitini boo njamndi ɓaleeri ɗuuɗndi ngam suufuuje haa pareeje dammuɗe e ngam jokke e njamndi mboɗeeri ɗuuɗndi masin. 

4  Non boo leɗɗe cemmbiɗɗe ɗe limataake, ngam yimɓe Sidon e Tirus ngaddani Daawuda leɗɗe cemmbiɗɗe ɗuuɗɗe masin. 

5  Daawuda wi'i: “Ɓiyam Suleymaanu o derkeejo mo walaa kirseeku tawon. Ammaa haykaliiru ndu o nyiɓanta Jawmiraawo, sey ndu laato mawndu masin, ndu waŋgina daraja e maŋngu yeeso lesɗe fuu. Ngam maajum taaskitinanmi kuuje fuu ngam maako.” Bana non Daawuda taaskitini kuuje ɗuuɗɗe masin, hiddeko o maaya. 

6  Nden o ewni ɓiyiiko Suleymaanu. O umri mo nyiɓango Jawmiraawo Allah Isra'iila haykaliiru. 

7  Daawuda wi'i mo: “Ɓiŋngel am, min mi anniyino nder ɓernde am mi nyiɓa haykaliiru ngam innde Jawmiraawo Allah am. 

8  Ammaa Jawmiraawo neldi yam koŋngol, wi'i: An a rufi ƴiiƴam ɗuuɗɗam yeeso am, a waɗi konuuji mawɗi. A nyiɓantaa innde am suudu, ngam a rufi ƴiiƴam ɗuuɗɗam haa lesdi. 

9  Ndaa, a danyan ɓiɗɗo gorko. O tabitinan salaaman, ngam mi hisnan mo diga konne'en taariiɓe mo fuu. Innde maako laatoto Suleymaanu, nder balɗe maako ndokkanmi Isra'iila de'ere e salaaman. 

10  Kaŋko nyiɓanta innde am suudu, o laatoto ɓiɗɗo am, min boo mi laatoto baaba maako. Mi tabitinan leeso laamu maako dow Isra'iila haa foroy. 

11  Jonta kam, ɓiŋngel am, Jawmiraawo wonda bee ma ngam haa kumta, nyiɓana Jawmiraawo Allah maaɗa haykaliiru, bana o wi'no dow maaɗa. 

12  Jawmiraawo hokke faamu e hikma, o darne dow Isra'iila, ngam haa a ɗowtano tawreeta maako. 

13  To a ɗowtanake farillaaji e kiitaaji ɗi Jawmiraawo umri Muusa ngam Isra'iila, nden kam a humtan. Semmbiɗiɗ, suusɗin ɓernde ma, taa hul, taa tampu sam! 

14  Mi haɓdi taaskitingo kuuje ngam haykaliiru Jawmiraawo, kaŋŋeeri kilo miliyoŋje tati (

3  .

30  .

15  A woodi huuwooɓe ɗuuɗɓe, sehooɓe kaa'e e mahooɓe e sehooɓe leɗɗe e annduɓe kuuɗe feere feere fuu. 

16  Kaŋŋeeri e cardi e njamndi mboɗeeri e njamndi ɓaleeri limataake. Fuɗɗu kuugal, Jawmiraawo boo wondan bee ma.” 

17  Nden Daawuda umri mawɓe Isra'iila fuu ɓe mballa ɓiyum Suleymaanu. 

18  O wi'i: “Jawmiraawo, Allah mooɗon wondaay bee mooɗon na? O hokkaay on salaaman haa bakeeje fuu na? O hokki yam yimɓe lesdi ndi'i haa juŋngo am, lesdi fuu leestinaama yeeso Jawmiraawo e yeeso ummaatoore muuɗum. 

19  Jonta kam, tiiɗe nder anniya mon haa on ɗakkotira bee Jawmiraawo, Allah mooɗon. Puɗɗe nyiɓugo haykaliiru seniindu ngam Allah Jawmiraawo, haa on njo'ina sundukru alkawal Jawmiraawo e kuuje cenaaɗe ngam Allah nder suudu ndu nyiɓanton innde maako.”

