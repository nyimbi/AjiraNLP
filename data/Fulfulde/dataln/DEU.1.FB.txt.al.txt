1  Ndaa bolle ɗe Muusa wolwani Isra'iila'en fuu haa fuunaaŋge maayo Urdun nder ladde haa Araba yeeso Suuf hakkunde Paran e Tofol e Laban e Haserot e Dizahab. 

2  Jahaaŋgal diga hooseere Horeb haa Kaades-Barne'a gal laawol jahranŋgol haa lesdi kooseeje Se'ir, waɗi nyalɗe sappo e go'o. 

3  Nder nduuɓu cappanɗe nayaɓru ɓaawo gurtaaki maɓɓe lesdi Misra, lewru sappo e go'ooru, nyannde go'oore maaru, Muusa yecci Isra'iila'en ko Jawmiraawo umri mo wi'ugo ɓe fuu. 

4  Ɗum laati ɓaawo Jawmiraawo jaali Sihon, laamiiɗo Amoori'en mo jooɗino nder berniwol Hesbon e Ook e laamiiɗo Baasan mo jooɗino nder berniiji Astarot e Edirey. 

5  Haa fuunaaŋge maayo Urdun, nder lesdi Mo'ab, Muusa fuɗɗi faamtingo ɓe tawreeta ka'a. O wi'i: 

6  “Saa'i en ɗonno haa hooseere Sina, Jawmiraawo, Allah meeɗen wi'i en: Faɓɓugo mooɗon haa hooseere nde'e he'i. 

7  Umme, lorte dow laawol mon. Njehe haa lesdi kooseeje Amoori'en e haa heeddiɗɗiraaɓe maɓɓe fuu, haa Araba dow kooseeje e haa lesdi leesndi e haa Lesdi Fombina e haa sera mbeela, lesdi Kanaani'en e Libanon haa on njotto maayo maŋngo ngo Efratis. 

8  Ndaare, mi jo'ini lesdi ndi'i yeeso mooɗon. Njehe kooce mare ndi, ɗum lesdi ndi min, Jawmiraawo, mi huni mi hokkan kaakiraaɓe mooɗon Ibrahiima e Isiyaaku e Yaakubu e danygol maɓɓe ɓaawo maɓɓe!” Muusa darni alkaali'en (Gurtaaki 

18  :

13  -

27  ) 

9  Muusa wi'i: “Saa'i man mi wi'i on: Mi waawataa ɗowugo on feere am. 

10  Jawmiraawo, Allah mooɗon ɗuɗɗini on, hannde on ɗuuɗɓe bana koode asama. 

11  Jawmiraawo, Allah kaakiraaɓe mooɗon ɓesda ɗuɗɗingo on nde ujineere, o barkiɗina on fodde alkawal maako bee mooɗon. 

12  Ammaa bana noy mi waawrata roondaago saklere e doŋgle e haala kiita mooɗon feere am? 

13  Koo'e worɓe hakkilɓe e marɓe faamu, anndaaɓe nder le'i mon, mi darna ɓe hoore'en dow mooɗon. 

14  On njaabi yam, on mbi'i: Wolde nde a wolwi wooɗi masin. 

15  Mi hoo'i hoore'en le'i mooɗon, worɓe hakkilɓe e anndaaɓe, mi darni ɓe hoore'en dow mooɗon: Hoore'en dow yimɓe ujineere, hoore'en dow yimɓe teemerre, hoore'en dow yimɓe cappanɗe njowo e hoore'en dow yimɓe sappo. Mi darni boo kaliifa'en ngam le'i mooɗon. 

16  Saa'i man mi umri hiitooɓe on. Mi wi'i ɓe: Nane haala jokkirli hakkunde banndiraaɓe mon. Mbaɗane ɓe kiita ngooŋɗuka, hakkunde goɗɗo bee deerɗum malla bee jananno gonduɗo bee muuɗum. 

17  Taa cenndindire yimɓe yeeso kiita, nane haala pamaro e mawɗo fuu. Taa kule goɗɗo, ngam kiita ka mbaɗoton, ɗum kiita Allah. To woodi ko salori on, ngadde ɗum yeeso am mi nana. 

18  Saa'i man mi hokki on umrooje dow kuuje ɗe mbaɗoton fuu.” Nelki horooɓe e sooynde ɗowtaare Isra'iila'en (Limle 

13  :

1  -

33  ) 

19  En ummi Horeb en nganci ladde mawnde hulniinde nde'e fuu, en njehi lesdi kooseeje Amoori'en. Bana no Jawmiraawo, Allah meeɗen umri en, en njotti Kaades-Barne'a, 

20  mi wi'i on: On njottake lesdi kooseeje Amoori'en ndi Jawmiraawo Allah meeɗen hokkata en. 

21  Ndaare lesdi ndi Jawmiraawo, Allah kaakiraaɓe mon hokkata on. Njehe, nyaame ndi bana o umri on. Taa kule, taa kultore sam! 

22  Ammaa onon fuu on ɓaditi yam, on mbi'i: Sey nelen woɗɓe yeeso meeɗen, ɓe kora lesdi, ɓe anndina en laawol ngole nastirten ndi e berniiji haa njahten. 

23  Haala man fottani yam. Ngam maajum cuɓmi worɓe sappo e ɗiɗo caka mooɗon, gooto nder lenyol koo ngole fuu. 

24  Ɓe nasti lesdi kooseeje, ɓe kori ndi haa yotti waadiwol Eskol. 

25  Ɓe koo'i ɓiɓɓe leɗɗe goɗɗe ton, ɓe ngaddi ɗe haa meeɗen. Ɓe ngecci en: Lesdi ndi Jawmiraawo, Allah meeɗen tammi hokkugo en, ndi wooɗi. 

26  Ammaa on ngiɗaano nastugo ndi, on tuurtani umroore Jawmiraawo, Allah mooɗon. 

27  On ngurŋgurti nder laymaaji mon, on mbi'i: Jawmiraawo ɗon wanya en. Ngam maajum o wurtini en Misra, haa en maaya nder juuɗe Amoori'en, ɓe nattina en. 

28  Toy njahten? Banndiraaɓe meeɗen nelaaɓe tampini en bee wi'ugo: Yimɓe ummaatoore nde'e ɓurdi en ɗuuɗeeŋga e semmbe. Berniiji maɓɓe mawni, mahi maaji towi haa njotti asama. Ɓe ngi'i Enaki'en, waato maapinndi'en boo. 

29  Min mi wi'i on: “Taa ndiwne, taa kule yimɓe ɓe'e! 

30  Jawmiraawo, Allah mooɗon ardoto on. Kaŋko o haɓan ngam mooɗon bana on ngi'i o waɗi on haa Misra. 

31  Haa ladde boo, on ngi'i Jawmiraawo, Allah maaɗa efti ma bana baaba eftirta ɓiŋngel mum dow laawol ngol on tokki fuu haa on njotti nokkuure nde'e. 

32  Bee man fuu on koolaaki Jawmiraawo, Allah mooɗon, 

33  ardiiɗo on foroy ngam o laarana on nokkuure saŋngeere. Bee jemma o ardi on nder yiite yaynanŋge dow laawol mon, nyalawma boo nder ruulde nanndunde bee daŋraŋgal.” Allah hiiti Isra'iila (Limle 

14  :

20  -

45  ) 

34  “Jawmiraawo nani haala mon ka'a, o tikki. O huni hunayeere, o wi'i: 

35  Fakat walaa koo gooto nder yimɓe yidere hallunde nde'e yi'ata lesdi mboondi ndi kuniimi hokkugo kaakiraaɓe mooɗon. 

36  Sey Kaaleb ɓii Yefunna tan yi'ata ndi. Haa maako e danygol maako ndokkanmi lesdi ndi o hori, ngam o tokki yam bee hoolaare. 

37  Koo min boo, Jawmiraawo tikkani yam daliila mooɗon, o wi'i: An Muusa boo a yi'ataa lesdi man. 

38  Ammaa suka ma Yosuwa ɓii Nuuna nastan ndi. Semmbiɗin mo, ngam kaŋko o senndanan ndi Isra'iila ngam maral. 

39  Ɓikkoy mon koy anndaa senndindirgo booɗɗum bee kalluɗum tawon, koy mbi'ɗon konne'en njaɓtan koy, kaŋkoy koy nastan lesdi. Mi hokkan koy ndi, koy maran ndi. 

40  Ammaa onon, ngaylite ɓaawo, lore nder ladde yahugo maayo Maliya.” Amoori'en njaali Isra'iila (Limle 

14  :

39  -

45  ) 

41  “On njaabi, on mbi'i yam: Min mbaɗi hakke dow Jawmiraawo. Ammaa jonta min njahan haɓoygo, bana Jawmiraawo umri min. Nden koo moy mooɗon taaskani haɓre, on ndaari bana wa'aago kooseeje ɗum koyɗum. 

42  Ammaa Jawmiraawo wi'i yam: Reentin ɓe, taa ɓe nasta haɓre, ngam mi wondataa bee maɓɓe, konne'en maɓɓe njaaloto ɓe. 

43  Mi yecci on ɗum, ammaa on cali ɗowtanaago umroore Jawmiraawo. On tuurtani mo, on mawniti, on njehi haa lesdi kooseeje. 

44  Nden Amoori'en jooɗiiɓe ton ngurti bana nyaaki ngam fottugo bee mooɗon, ɓe taasni on, ɓe torri on diga Se'ir haa yotti Horma. 

45  On lori on mboyi yeeso Jawmiraawo ngam tefugo ballal, ammaa o nananaay on, o hakkilanaay on. 

46  Kanjum waɗi on njooɗi haa Kaades haa neeɓi masin.”

