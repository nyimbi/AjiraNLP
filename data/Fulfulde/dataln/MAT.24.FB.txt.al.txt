13  :

1  -

2  ; Luka 

21  :

5  -

6  ) 

1  Yeesu wurti haykaliiru. Nde o ɗon dilla, pukara'en maako ɓaditi mo ngam sappingo mo nyiɓaalo haykaliiru ndu. 

2  Nden Yeesu wi'i ɓe: “On ɗon ngi'a kuuje ɗe fuu na? Gooŋga mbi'anmi on: Fakat, hayre luttataa dow hayre, ɓe ngibbinan koo ɗume fuu haa ɗo.” Alaamaaji aartanɗi timmoode duniyaaru (Markus 

13  :

3  -

13  ; Luka 

21  :

7  -

19  ) 

3  Nde Yeesu ɗon jooɗi dow Hooseere Jaytunje, pukara'en maako ɓaditi mo, kamɓe feere maɓɓe, ɓe ƴami mo: “Yeccu min ndeye kuuje ɗe'e laatoto? Alaama kaye waŋginta saa'i loraaki ma e timmuki duniyaaru?” 

4  Yeesu jaabi ɓe: “Kakkile, ngam taa goɗɗo majjina on. 

5  Ngam ɗuuɗɓe ngaran bee innde am, ɓe mbi'an: Min woni Almasiihu. Ɓe majjinan yimɓe ɗuuɗɓe. 

6  On nanan kubaruuji konuuji ɓadiiɗi e daayiiɗi. Kakkile, taa kultore. Doole ɗum laato, ammaa naa ɗum timmoode tawon. 

7  Ummaatoore ummanto ummaatoore feere. Laamu ummanto laamu feere. Weelooji e dimmbanɗe lesdi mbaɗan haa nokkuuje feere feereeje. 

8  Boneeji ɗi fuu laatoto bana fuɗɗam luuwe ɓesnanɗo. 

9  Yimɓe naŋngan on, njahran on haa woɗɓe ngam ɓe torra on, ɓe mbara on. Ummaatooje fuu nganyan on daliila innde am. 

10  Saa'i man ɗuuɗɓe accan nuɗɗingo yam, ɓe zammbotiran, ɓe nganyindiran. 

11  Fewooɓe wi'anɓe ɓe annabi'en ɗuuɗɓe mbaŋgan, ɓe majjinan yimɓe ɗuuɗɓe. 

12  Ngam halleende ɗuuɗan masin, yiide yimɓe ɗuuɗɓe feewtan. 

13  Ammaa mo munyi haa timmoode, hisan. 

14  Kubaruwol belŋgol ngol laamu asamanji waazinte nder duniyaaru fuu, ngol laatanto ummaatooje seedamku, nden duniyaaru timman.” Gibbinki Urusaliima (Markus 

13  :

14  -

23  ; Luka 

21  :

20  -

24  ) 

15  “To on ngi'i nyidduɗum nattinoojum ko annabi Daniyel wolwino dow muuɗum ɗon dari haa nokkuure seniinde - mo jaŋngi ɗum, sey faama booɗɗum! 

16  Nden kam sey wonɓe haa lesdi Yahudiya ndogga haa kooseeje. 

17  Mo ɗon dow soorowol, taa jippo ngam hoocugo kuuje nder maagol. 

18  Mo ɗon haa ngesa boo, taa loro haa saare ngam hoocugo limce mum. 

19  Kayto, bone laatanto reedu'en e musininanɓe nder nyannde man! 

20  Tore Allah ngam taa doggudu mon laato saa'i duumol malla nyannde siwtorde. 

21  Ngam saa'i man torra makka laatoto, irin maaka meeɗaay laataago diga duniyaaru jooɗi haa wargo jonta, ka meetataa laataago boo. 

22  To Allah ustaayno limgal nyalɗe man, walaa koo gooto hisanno. Ammaa o usti ɗe ngam daliila suɓaaɓe maako. 

23  Wakkati man, to goɗɗo wi'i on: Ndaa Almasiihu haa ɗo! Malla: Ndaa mo haa to! Taa njaɓe. 

24  Ngam fewooɓe wi'anɓe ɓe almasiihu'en malla ɓe annabi'en mbaŋgan, ɓe mbaɗan alaamaaji e kaayeefiiji mawɗi ngam majjingo koo suɓaaɓe Allah, to ɗum heɓoto. 

25  Mi anndini on ɗum diga ɗum siwaa laataago.” Loraaki Ɓii-neɗɗo (Markus 

13  :

24  -

27  ; Luka 

21  :

25  -

28  ) 

26  “To ɓe mbi'i on: Ndaa Almasiihu ɗon haa ladde! Taa njehe ton malla to ɓe mbi'i: O ɗon nyukki haa ɗo! Taa njaɓe ɗum. 

27  Bana ma'ere ma'irta diga fuunaaŋge haa hiirnaaŋge, non boo nyalaade loraaki Ɓii-neɗɗo laatorto. 

28  Ngam haa nyawmande woni fuu, ton jigaaje mooɓtoto. 

29  Law ɓaawo nyalɗe ɓillaare go, naaŋge nyiɓɓan, lewru accan yaynugo, koode asama njanan, baawɗeeji asama boo ndimmboto. 

30  Nden alaama Ɓii-neɗɗo waŋgan haa asama. Saa'i maajum ummaatooje duniyaaru fuu mboyan, ɓe ngi'an Ɓii-neɗɗo ɗon wara dow duule asama, bee baawɗe ɗuuɗɗe e tedduŋgal maŋngal. 

31  O nelan malaa'ika'en maako, ɓe puufan luwal maŋngal, ɓe mooɓtan suɓaaɓe maako wonɓe haa alkibilaaji duniyaaru nayi fuu diga keerol asama ngo'ol haa ngola.” Misaalu ibbi (Markus 

13  :

28  -

31  ; Luka 

21  :

29  -

33  ) 

32  “Paame ko ibbi anndinta on: To lice maaki kesɗiti, haakooji maaki boo mbiliti, on anndi duumol ɓadake. 

33  Bana non onon boo, to on ngi'i kuuje ɗe'e ɗon laato, annde o ɓadake wargo. 

34  Gooŋga mbi'anmi on: Kuuje ɗe'e fuu laatoto hiddeko yimɓe zamanuuru ndu'u fuu maayda. 

35  Asama e lesdi njinnan, ammaa bolle am njinnataa sam.” Walaa mo anndi ndey nyalaade darŋgal laatoto (Markus 

13  :

32  -

37  ; Luka 

17  :

26  -

30  ,

34  -

36  ) 

36  “Walaa neɗɗo anndi nyalaade maajum malla saa'i man. Koo malaa'ika'en haa asama, koo Ɓiɗɗo boo, sey Baabiraawo tan anndi. 

37  Ko laatino zamanu Nuuhu, ɗum waɗan saa'i loraaki Ɓii-neɗɗo boo. 

38  Nde ilam tuufaana siwaano wargo, yimɓe ɗonno nyaama, ɗonno njara, ɗonno ɓaŋga e ɗonno te'a haa nyalaade Nuuhu nasti koommbowal. 

39  Ɓe anndaa sam, haa ndiyam wari, halki ɓe fuu. Bana non loraaki Ɓii-neɗɗo boo laatorto. 

40  Saa'i man ɗiɗo ngondan haa ngesa, gooto hoo'e, gooto acce. 

41  Rewɓe ɗiɗo namdan dow namarde, gooto hoose, gooto acce. 

42  Ngam maajum ayne, nde nii on anndaa nyalaade loraaki Jawmiraawo mooɗon. 

43  A anndi booɗɗum to jawmu saare anndino saa'iire ndeye gujjo warata, o ɗaanataakono, o accataano gujjo nasta saare maako. 

44  Ngam maajum laate taaskiiɓe onon boo, ngam Ɓii-neɗɗo waran nder saa'iire nde on tammaaki sam.” Kuuwoowo koolaaɗo e kuuwoowo kalluɗo (Luka 

12  :

41  -

48  ) 

45  “Kadi, moy woni kuuwoowo koolaaɗo, kakkilɗo mo jaagorɗo mum halfini ɗum huuwooɓe saare mum, haa o hokka ɓe nyaamdu to saa'i man yottake? 

46  Barka laatanto kuuwoowo oo, to jaagorɗo maako warti, tawti mo o ɗon suklani kuugal nga'al. 

47  Gooŋga mbi'anmi on: Jaagorɗo darnan mo dow jawdi muuɗum fuu. 

48  Ammaa to kuuwoowo oo o kalluɗo, o numi: Jaagorɗo am wartataa law, 

49  o fuɗɗi fiyugo huuwooɓe wonduɓe bee maako, o ɗon nyaamda e o ɗon yarda bee wuykooɓe, 

50  nden jaagorɗo maako wartan nyalaade nde o tammaaki, nder saa'iire nde o anndaa boo. 

51  Jaagorɗo maako torran mo torra caatuka, hokkan mo ngeenaari naafiki'en. Kaŋko o woyan, o hirƴindiran nyii'e ngam bone.”

