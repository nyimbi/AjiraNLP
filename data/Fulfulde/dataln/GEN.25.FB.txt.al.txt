1  Ibrahiima te'i debbo feere, innde maako Ketura. 

2  O danyani mo Zimran e Yoksan e Medaan e Mediyan e Yisbak e Suhak. 

3  Yoksan danyi Seba e Dedan. Ɓiɓɓe Dedan ngoni: Assuuri'en e Letusi'en e Lewmi'en. 

4  Ɓiɓɓe Mediyan ngoni: Efa e Efer e Hanok e Abida e Elda'a. Ɓe fuu ɓe yimɓe danygol Ketura. 

5  Ibrahiima hokki Isiyaaku mardi muuɗum fuu. 

6  Ɓiɓɓe sulaaɓe maako boo, o hokki ɓe dokke. Hiddeko o maaya o neli ɓe haa fuunaaŋge, daayiiɗum bee ɓiyiiko Isiyaaku. Maayde e uweeki Ibrahiima 

7  Ibrahiima waɗi duuɓi teemerre e cappanɗe joweeɗiɗi e jowi (

175  ). 

8  Ɓaawo ndottaaku mbooɗŋgu keewŋgu e caftuki balɗe, o maayi, o hawtoyi bee kaakiraaɓe maako. 

9  Ɓiɓɓe maako: Isiyaaku e Isma'iilu uwi mo nder lowol Makpela haa ngesa Efruuna ɓii Cohar Hetiijo, haa fuunaaŋge Mamre. 

10  Ibrahiima soodno ngesa ka'a haa Heti'en. Ton Ibrahiima e debbo muuɗum Saraatu uwa. 

11  Ɓaawo maayde Ibrahiima, Allah barkiɗini Isiyaaku, ɓiyiiko. Isiyaaku jooɗi haa kommbi ɓulndu Lahay-Roy. Danygol Isma'iilu 

12  Ndaa habaru danygol Isma'iilu ɓii Ibrahiima, mo Hajara Misraajo, korɗo Saraatu, danyani ɗum. 

13  Ndaa inɗe ɓiɓɓe Isma'iilu bee tokkindirki: Nebayot woni afo Isma'iilu, nden Keedar e Adbeel e Mipsaam 

14  e Misma e Duuma e Massa 

15  e Hadat e Teema e Yetuuru e Naafis e Keduma. 

16  Kamɓe ngoni ɓiɓɓe Isma'iilu sappo e ɗiɗo, ɓe inndi gure maɓɓe e caŋngeeje maɓɓe bee inɗe maɓɓe. 

17  Isma'iilu waɗi duuɓi teemerre e cappanɗe tati e joweeɗiɗi (

137  ). Nden o maayi, o hawtoyi bee kaakiraaɓe maako. 

18  Danygol maako jooɗi hakkunde Hawila bee Sura, gal fuunaaŋge Misra, gal laawol yahugo Assuura. Ɓe njooɗi daayiiɗum bee banndiraaɓe maɓɓe fuu. Danyeeki Isuwa e Yaakubu 

19  Ndaa habaru danygol Isiyaaku ɓii Ibrahiima: 

20  Isiyaaku woodino duuɓi cappanɗe nayi yaake o te'i Rebekka, ɓii Betu'iila Aramiijo, mo lesdi Paddan-Aram, deerɗiraawo Laban. 

21  O tori Jawmiraawo ngam daliila debbo maako, ngam o dimaro. Jawmiraawo jaɓi tornde maako, debbo maako Rebekka reedi. 

22  Ɓikkoy ciwtukoy ɗonno lukkindira nder reedu maako. O wi'i: “To non ɗum laatake kam, ngam ɗume ɗum warani yam?” O yehi ƴamugo Jawmiraawo. 

23  Jawmiraawo wi'i mo: “Ummaatooje ɗiɗi ngoni nder reedu ma, jama'aaje ɗiɗi cenndoto diga wurtaago maaje nder reedu ma. Jama'aare woore ɓuran ndeya semmbe, mawniraawo huuwanan minyiraawo.” 

24  Saa'i danyugo maako yotti, ɗum siwtuɓe ngoni nder reedu maako. 

25  Arano wurti, o boɗeejo, o fuu maako bana alkibbaare sannyaande bee gaasa. Ɓe inndi mo Isuwa. 

26  Ɓaawo man deerɗiiko wurti, juŋngo maako jogi teppere Isuwa. Ɓe inndi mo Yaakubu. Isiyaaku mari duuɓi cappanɗe joweego, saa'i ɓe ndanya. 

27  Ɓiɓɓe worɓe ɓe'e mawni. Isuwa laati gawjo baawɗo, goɗɗo ladde. Yaakubu laati de'uɗo, mo ɗonno tum haa saare. 

28  Isiyaaku yiɗi Isuwa, ngam kusel ladde welani hunnduko maako. Ammaa Rebekka yiɗi Yaakubu. 

29  Nyanndere go Yaakubu waɗi nyaamdu, Isuwa boo warti ladde, o comɗo. 

30  Isuwa wi'i Yaakubu: “Accu mi nyaama boɗeejum ɗu'um ngam mi comɗo.” Ngam maajum o ewna Edoom. 

31  Yaakubu jaabi: “Soorranam daraja afaaku ma hannde nden tawon.” 

32  Isuwa wi'i: “Ndaa, mi ɗon maaya, ɗume afaaku man nafatammi?” 

33  Yaakubu wi'i: “Hunanam tawon!” O hunani mo, o soorrani Yaakubu daraja afaaku maako. 

34  Nden Yaakubu hokki Isuwa tamseere bee irin nyebbe defaaɗe. O nyaami, o yari, nden o ummi, o dilli. Bana non Isuwa yawri daraja afaaku muuɗum.

