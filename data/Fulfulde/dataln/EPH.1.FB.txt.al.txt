1  Min Pol, nelaaɗo Yeesu Almasiihu fodde muuyo Allah, mi ɗon winndana on, onon senaaɓe wonɓe haa Efesus e nuɗɗinɓe Yeesu Almasiihu: 

2  Allah, Baabiraawo men e Jawmiraawo Yeesu Almasiihu ndokka on mo'ere e salaaman. Barkaaji Allah dokkaaɗi nder Almasiihu 

3  Yettoore laatano Allah, Baabiraawo Jawmiraawo men Yeesu Almasiihu mo barkiɗini en bee barka koo kayeeha fodde Ruuhu haa asama nder Almasiihu: 

4  Diga o tagaayno duniyaaru tawon, o suɓi en nder Almasiihu haa en laato senaaɓe, ɓe ngalaa aybe yeeso maako nder yiide maako. 

5  Diga ɓooyma o aarti o suɓi en haa en laato ɓiɓɓe maako daliila Almasiihu. O muuyi ɗum ngam ɗum fottani mo. 

6  Maŋgtoore laatano tedduŋgal maako ngam daliila mo'ere nde o mo'ani en bee Ɓiɗɗo maako giɗaaɗo. 

7  Ngam daliila ƴiiƴam Almasiihu ndufaaɗam keɓɗen coottaari e yaafuye hakkeeji men fodde mo'ere Allah ɗuuɗnde. 

8  Allah ɗuuɗɗinani en nde, hokki en hikma e hakkiilo fuu. 

9  O anndini en sirri muuyo maako, o waɗi anniya ka'a nder Almasiihu diga ɓooyma ngam ɗum fottani mo, 

10  haa o hiɓɓina ɗum nder saa'iire fottannde, o hawta kuuje gonɗe nder asama e dow lesdi fuu dow ardaaŋgal Almasiihu. 

11  Barka Almasiihu enen boo en keɓi geɗal kisndam meeɗen. Allah, baɗanɗo koo ɗume fuu fodde nufaye muuyo mum, suɓi en diga ɓooyma. 

12  O waɗi ɗum ngam haa min maŋgta tedduŋgal maako, minin aartuɓe tammoraago Almasiihu. 

13  Non boo on nani wolde gooŋga, waato Linjiila kisndam mon, on nuɗɗini mo, Allah boo waɗi on lammba Ruuhu Ceniiɗo mum mo o iinani on. 

14  Ruuhu man woni jeŋngina ndonŋgu meeɗen, haa ndonen ngu to o sootti en. Maŋgtoore laatano tedduŋgal maako! Yettoore e tornde 

15  Ngam maajum, min boo nde mi nani haala nuɗɗinki mon dow Jawmiraawo Yeesu, non boo haala yiide mon heedi senaaɓe fuu, 

16  mi accataa yettugo Allah ngam daliila mooɗon. Mi ɗon siftora on foroy nder do'aaje am, 

17  mi ɗon toro Allah, mo Yeesu Almasiihu Jawmiraawo men, Baaba tedduŋgal, hokka on hikma e waŋginana on gooŋga bee Ruuhu mum haa anndon mo. 

18  Allah yaynana hakkilooji mon bee jayŋgol mum, haa on paama no tammunde iwnde diga ewnaandu maako wa'i, non boo jeynitaare tedduŋgal ndonŋgu ngu o sigani senaaɓe maako. 

19  On paama boo baawɗe maako ɓurɗe mawnugo ɗe o huuwrata heedi meeɗen, enen nuɗɗinɓe fodde semmbe maako mawnde. 

20  Baawɗe ɗe'e, Allah huuwtiniri ɗe nde o ummitini Almasiihu caka maayɓe, o jo'ini mo haa nyaamo maako haa asamanji. 

21  Haa ton Almasiihu ɗon laamo dow mawɓe asama e marɓe laamu e marɓe baawɗe e jawmiraaɓe e inɗe tedduɗe ewneteeɗe koo ɗeye, naa nder zamanuuru ndu'u tan, ammaa nder waranndu boo. 

22  Allah wallini koo ɗume les kosɗe maako, waɗi mo dow koo ɗume, laatini mo hooreejo jama'aare nuɗɗinɓe. 

23  Kayre woni ɓanndu Almasiihu. Nder maare Almasiihu ɗon bee hoore mum, kaŋko ɗon hebbina koo ɗume fuu, koo toy.

