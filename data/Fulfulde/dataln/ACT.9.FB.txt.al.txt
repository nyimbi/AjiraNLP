22  :

6  -

16  ; 

26  :

12  -

18  ) 

1  Ammaa Sol tokki furkitaago nuɗɗinɓe Jawmiraawo, nufi mbarugo ɓe. O ɓaditi hooreejo liman'en, 

2  o ƴami mo o winndana mo bataakeeji ngam cuuɗi dewal Yahuudu'en haa wuro Damas. Ngam to o tawi tokkiiɓe Laawol Jawmiraawo ton, worɓe e rewɓe, o naŋnga ɓe, o wadda ɓe haa Urusaliima. 

3  Nde o ɗon haa laawol, o ɓadi yottaago Damas, ɗon nii annoora iwi haa asama, yayni taarde maako fuu. 

4  O do'i haa lesdi, nden o nani sawtu ɗon wi'a mo: “Sol, Sol! Koni toonyotoɗa mi?” 

5  O ƴami: “An a moy, Jawmiraawo?” Sawtu go jaabi: “Min woni Yeesu mo toonyotoɗa. 

6  Ammaa umma, yah haa nder wuro, ɓe ngeccete ko a waɗata.” 

7  Yimɓe yahdanɓe bee maako ndari, njeeɗi siriw. Ɓe nani sawtu, ammaa walaa mo ɓe ngi'i. 

8  Sol ummi, dari, koo nde gite maako ɗonno maɓɓiti, o waawaay yi'ugo koo ɗume. Ngam maajum ɓe njogi mo juŋngo, ɓe njahri mo haa Damas. 

9  Balɗe tati o waawaay yi'ugo, o nyaamaay, o yaraay koo ɗume boo. 

10  Woodi nuɗɗinɗo haa Damas, innde maako Ananiyas. Nder wahayu, Jawmiraawo ewni mo: “Ananiyas!” O jaabi: “Ndaa yam, Jawmiraawo.” 

11  Jawmiraawo wi'i mo: “Umma, yah haa laawol bi'eteeŋgol Laawol-Darnuŋgol, haa saare Yahuuda, a ƴama goɗɗo bi'eteeɗo Sol mo wuro Tarsus. O ɗon waɗa do'a. 

12  Nder wahayu o yi'i goɗɗo bi'eteeɗo Ananiyas nasti, wallini juuɗe mum dow hoore maako ngam haa o heɓa yi'ugo fahin.” 

13  Ananiyas jaabi: “Jawmiraawo, yimɓe ɗuuɗɓe ngecci yam sarru ngu gorko oo ukkani senaaɓe ma haa Urusaliima. 

14  Ndaa o wari haa ɗo bee duŋayeere mawɓe liman'en haa o naŋnga ewnotooɓe innde ma fuu.” 

15  Jawmiraawo wi'i mo: “Yah, ngam mi suɓi mo, mi laatini mo kuuwanoowo yam haa o waŋgina innde am haa ummaatooje e laamiiɓe e haa Isra'iila'en. 

16  Min bee hoore am mi hollan mo no o tammi torreego daliila innde am.” 

17  Nden Ananiyas dilli, nasti saare go, wallini juuɗe mum dow hoore Sol. O wi'i: “Sol, deerɗam, Jawmiraawo mo waŋgani ma haa laawol ngol ngarduɗa haa ɗo, neli yam ngam haa a wumta, a hebbine bee Ruuhu Ceniiɗo.” 

18  Ɗon nii goɗɗum bana koɓe yani diga gite maako, o wumti. O ummi, o jaɓi baptisma. 

19  Nden o nyaami, o heɓti semmbe maako. Sol waazi haa Damas Sol jooɗodi bee nuɗɗinɓe wonɓe haa Damas balɗe seɗɗa. 

20  Ɓaawoɗon o yehi haa cuuɗi dewal Yahuudu'en, o waazi habaru Yeesu. O wi'i: “Yeesu woni Ɓiɗɗo Allah.” 

21  Nanɓe mo fuu kayɗini, ɓe mbi'i: “Naa kaŋko ɗonno torra nuɗɗinɓe haa Urusaliima na? O waraay haa ɗo ngam o naŋnga ɓe, o haɓɓa ɓe, o yahra ɓe haa mawɓe liman'en na?” 

22  Ammaa Sol ɓesdi waazugo bee dartaare. Yahuudu'en jooɗiiɓe haa Damas mbaawaay waabaago mo ngam o tinndini ɓe bee laaɓɗum Yeesu woni Almasiihu. 

23  Ɓaawo balɗe ɗuuɗɗe, Yahuudu'en mbaɗi sawari, ɓe narri dow mbarugo Sol, 

24  ammaa o nani ko haɓɓa dow maako, ɓe ɗon ayna dammuɗe berniwol jemma bee naaŋge fuu haa ɓe mbara mo. 

25  Ammaa jemmaare feere tokkiiɓe Sol koosi mo, mbaɗi mo nder silaawo, njippiniri mo gaɗa mahol. Sol lori haa Urusaliima 

26  Sol lori haa Urusaliima, o tefi hawtugo bee nuɗɗinɓe. Ammaa ɓe fuu ɓe kuli mo, ɓe njaɓaay kaŋko boo o laati nuɗɗinɗo. 

27  Nden Barnabas hoo'i mo, yahri mo haa nelaaɓe, yecci ɓe no Jawmiraawo waŋgirani Sol haa laawol e ko o wolwani mo e no Sol waaziri habaru Yeesu haa Damas bilaa kulol. 

28  Nden Sol jooɗodi bee maɓɓe, o ɗon waancida bee maɓɓe nder Urusaliima, o ɗon waazina wolde Allah bilaa kulol. 

29  O ɗon yeewtida, o ɗon waabotira boo bee Yahuudu'en wolwooɓe Yunaniŋkeere, ammaa kamɓe ɓe tefi mbarugo mo. 

30  Nde deerɗiraaɓe nani ɗum, ɓe njahri Sol haa Kaysariya, ɓe neli mo haa Tarsus. 

31  Nden jama'aaje nuɗɗinɓe gonɗe haa lesɗe Yahudiya e Galiili e Samariya fuu njooɗi jam, bilaa torra. Ɗe mawni nder nuɗɗinki, ɗe ngeeɗi nder kulol Jawmiraawo. Bee ballal Ruuhu Ceniiɗo, limgal nuɗɗinɓe ɓesdi. Jamɗitinki Ayne'as 

32  Piyer ɗon yaha koo toy, nyannde feere o yehi laarugo nuɗɗinɓe wonɓe haa Lidda. 

33  Ton o tawi goɗɗo bi'eteeɗo Ayne'as. O jiijiiɗo, o ɗon waali dow be'itte maako waɗi duuɓi joweetati. 

34  Piyer wi'i mo: “Ayne'as, Yeesu Almasiihu yamɗitini ma. Umma, taggu be'itte ma bee hoore ma!” Ɗon nii o ummi. 

35  Nde yimɓe Lidda e Saroon fuu ngi'i mo, ɓe nuɗɗini Jawmiraawo. Tabita yeeɗitinaama 

36  Nder wuro Joppe woodi debbo nuɗɗinɗo, innde maako Tabita bana wi'go Lelwa. O ɗonno huuwa kuuɗe booɗɗe ɗuuɗɗe, o ɗonno walla talaka'en. 

37  Wakkati man o nyawi, nden o maayi. Ɓe ngiiwi mo, ɓe mballini mo nder suudu dowru. 

38  Lidda daayaaki bee Joppe. Nde nuɗɗinɓe haa Joppe nani Piyer ɗon ton, ɓe neli yimɓe ɗiɗo haa maako, ɓe tori mo: “Useni, yaawɗa, war haa amin!” 

39  Piyer dillidi bee maɓɓe. Nde o yotti, ɓe njahri mo haa suudu dowru go. Rewɓe yurumɓe taari mo, ɓe ɗon mboya, ɓe ɗon kolla mo toggooje e limce ɗe Tabita nyooti saa'i o geeto. 

40  Piyer wurtini ɓe fuu, tuggi koppi, waɗi do'a. Nden o wayliti haa maayɗo, o wi'i: “Tabita, umma!” Tabita maɓɓiti gite mum, nde o yi'i Piyer, o jooɗi. 

41  Piyer naŋngi mo juŋngo, ummini mo. Nden o ewni rewɓe yurumɓe go e nuɗɗinɓe fuu, o holli ɓe Tabita, o geeto. 

42  Habaru man saŋkiti haa yimɓe Joppe fuu, ɗuuɗɓe nuɗɗini Jawmiraawo. 

43  Ɓaawo man Piyer faɓɓi haa Joppe haa saare koppoowo lare bi'eteeɗo Simon.

