1  Ɓaawo man, ɓe nastini sundukru nder suudu laymaaru ndu Daawuda darnino ngam maaru. Nden ɓe lii'ani Allah guleteeɗi e kirseteeɗi ngam kawtal maɓɓe bee Allah. 

2  Nde Daawuda timmini lii'aago guleteeɗi e kirseteeɗi man, o barkiɗini ummaatoore bee innde Jawmiraawo. 

3  Nden o yeɗi Isra'iila'en, worɓe e rewɓe fuu, koo moy maɓɓe tamseere e dibinooje joorɗe tamaaɗe e inabooje joorɗe tamaaɗe. Lewi'en maŋgtooɓe Jawmiraawo 

4  Daawuda darni Lewi'en woɗɓe yeeso sundukru Jawmiraawo ngam teddingo e yettugo e maŋgtugo Allah Isra'iila. 

5  Ndaa inɗe maɓɓe: Asaf woni hooreejo e Zekariya, o ɗiɗaɓo, nden Ye'iyel e Semiramot e Yehiyel e Matitiya e Eliyabu e Benaya e Obet-Edoom e Ye'iyel, ɓe fuu ɓe fiyooɓe garayaaji e moolooji, Asaf boo o piyoowo koŋsiije iidooje. 

6  Benaya e Yahajiyel, liman'en, ngoni fuufooɓe. Foroy ɓe ɗon puufa algaytaaji yeeso sundukru alkawal Allah. Yettoore Daawuda (Jabuura 

105  :

1  -

15  ; 

96  :

1  -

13  ; 

106  :

47  -

48  ) 

7  Nyalaade man Daawuda fuɗɗi darnugo Asaf bee Lewi'en woɗɓe ngam yettugo Jawmiraawo: 

8  Ngette Jawmiraawo, maŋgte innde maako, anndine kuuɗe maako nder ummaatooje. 

9  Ngime, ngimane mo maŋgtoore, ngeyne kaayeefiiji ɗi o waɗi fuu. 

10  Ceyore innde maako seniinde, ceye, onon ɗowtaniiɓe Jawmiraawo. 

11  Ngaylite heedi Jawmiraawo, tore baawɗe maako, ɗakkotire bee maako koo ndey fuu. 

12  Ciftore kuuɗe maako kayniiɗe e kiitaaji maako, 

13  onon asŋgol Isra'iila jaggiiɗo maako, onon danygol Yaakubu, cuɓaaɗo maako. 

14  Kaŋko woni Jawmiraawo Allah men, o kiitoowo duniyaaru fuu. 

15  Ciftore alkawal maako foroy e ko o umri haa gide ujineere. 

16  Ɗum alkawal maako bee Ibrahiima e hunayeere maako haa Isiyaaku. 

17  Jawmiraawo haɓɓi alkawal duumiiŋgal bee Isra'iila, ngal tabitinaama bana umroore ngam Yaakubu. 

18  O wi'i: “Mi hokkete lesdi Kanaana, ndi laatoto maral ma.” 

19  Saa'i man on ɗuuɗaayno tawon, on jananɓe nder lesdi. 

20  Kaakiraaɓe mooɗon ngiili diga lesdi haa lesdi, diga laamu haa laamu. 

21  Allah accaay koo moy torra ɓe, o feli laamiiɓe ngam daliila maɓɓe. 

22  O wi'i: “Taa meeme moytaaɓe am, taa naawne annabi'en am.” 

23  Ngimane Jawmiraawo, onon yimɓe duniyaaru fuu, ngaazine habaru kisndam maako foroy. 

24  Anndine tedduŋgal maako caka ummaatooje, ngecce jama'aaje fuu kaayeefiiji maako. 

25  Ngam Jawmiraawo o mawɗo, o maŋgteteeɗo masin, o kulniiɗo ɓurɗo ɗowanteeɓe fuu. 

26  Ngam ɗowanteeɓe jama'aaje fuu ɗum labbi meere, ammaa Jawmiraawo tagi asamanji. 

27  Yeeso maako ɗon waŋgina maŋngu e daraja, baawɗe e seyo ɗon haa o woni. 

28  Onon ummaatooje duniyaaru, maŋgte Jawmiraawo, maŋgte tedduŋgal maako e baawɗe maako. 

29  Teddine innde maako, ngaddane mo dokke, ngare yeeso maako, cujidane mo saa'i o waŋginta senaare maako. 

30  Ndiwne yeeso maako, onon yimɓe duniyaaru fuu. Kaŋko o tabitini duniyaaru, ndu dimmbataako. 

31  Asama seyo, lesdi boo welwelta! Maatine ummaatooje fuu: “Jawmiraawo woni laamiiɗo.” 

32  Mbeela e ko woni nder maaga fuu koola. Gese e ko woni dow maaje fuu ceyo. 

33  Koo leɗɗe nder laynde boo ngimana Jawmiraawo bee seyo. O ɗon wara ngam hiitanaago yimɓe duniyaaru. 

34  Ngette Jawmiraawo, ngam o booɗɗo, mbooɗeeŋga maako ɗon haa abada. 

35  Mbi'e: “Hisnu min, yaa Jawmiraawo, kisnoowo min, wurtin min caka heefeerɓe, hooru min, ngam haa min maŋgta innde ma seniinde, min ceyoro yettugo ma.” 

36  Maŋgtoore e yettoore laatano Jawmiraawo Allah Isra'iila foroy haa abada. Yimɓe fuu mbi'i: “Aamiina!” Ɓe maŋgti Jawmiraawo. 

37  Daawuda acci Asaf e banndiraaɓe muuɗum ɓe njooɗo yeeso sundukru alkawal Jawmiraawo ngam huuwugo kuugal maɓɓe foroy, fodde umroore nyalaade fuu. 

38  O acci boo Obet-Edoom e banndiraaɓe muuɗum cappanɗe njoweego e njoweetato. Non boo Obet-Edoom ɓii Yedutuun e Hosa ngam aynugo dammuɗe. 

39  Ammaa Cadok limanjo e banndiraaɓe muuɗum liman'en, Daawuda acci ɓe yeeso jooɗorde Jawmiraawo haa nokkuure townde haa Gibiyon, 

40  ngam lii'anaago Jawmiraawo guleteeɗi dow hirsirde, fajiri e kiikiiɗe fuu, fodde ko Jawmiraawo umri Isra'iila nder tawreeta fuu. 

41  Heman e Yedutuun e suɓaaɓe woɗɓe, ewnaaɓe innde innde, ngondi bee maɓɓe haa ɓe ngetta Jawmiraawo ngam mbooɗeeŋga muuɗum ɗon haa abada. 

42  Heman e Yedutuun ngoodi boo algaytaaji e koŋsiije iidooje e kuuje gimruɗe feere ngam yimango Allah. Ɓiɓɓe Yedutuun ɗon ton ngam aynugo dammugal. 

43  Nden yimɓe kooti, koo moy haa saare mum. Daawuda boo hooti ngam barkiɗingo saare muuɗum.

