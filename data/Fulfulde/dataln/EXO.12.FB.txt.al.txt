1  Jawmiraawo wolwani Muusa e Haruna nder lesdi Misra, o wi'i ɓe: 

2  “Lewru ndu'u laatano on hoore lebbi, ndu laatano on aranndu haa lebbi hitaande. 

3  Mbolwane jama'aare Isra'iila fuu, mbi'e: Nyannde sappoore lewru ndu'u, koo moy fuu hoo'a jawgel ngam saare mum fuu. 

4  To saare goɗɗo famɗi haa nyaamdugo ngel, sey o hawta bee keeddiɗɗiraawo maako ɓadiiɗo saare maako, fodde limgal yimɓe. Cuɓe jawgel ngel ɓe mbaawan nyaamdugo ngel. 

5  Jawgel ngel cuɓoton laato ngel nduuɓu, ngel walaa batte. 

6  On ciga ngel haa nyannde sappo e nayaɓre lewru ndu'u. Maŋngariba nyalaade man, jama'aare Isra'iila fuu hirsa jawgel ngel koo moy suɓi. 

7  Ɓe koo'a ƴiiƴam maagel, ɓe mbaɗa ɗam haa darduɗe dammugal ɗiɗi fuu, non boo haa tiinde maagal, haa saare nde ɓe nyaamata jawgel man fuu. 

8  Jemmaare man ɓe nyaama kusel jawgel ca'aaŋgel go, non boo tamseeje ɗe ufnaaka. Ɓe nyaamda ɗum bee haakooji kaaɗɗi. 

9  Taa nyaame ngel keccel malla defaaŋgel bee ndiyam, ammaa ca'aaŋgel, hoore maagel e kolce maagel e teteki maagel fuu. 

10  Taa luttine koo ɗume haa fajiri, ko lutti haa fajiri, ngule ɗum bee yiite. 

11  Ndaa nii nyaamroton ngel: Taade limce mooɗon dow haddorde, paɗɗe paɗe haa kosɗe mooɗon e njoge cabbi nder juuɗe mooɗon. Nyaame ngel bee jaawal. Kanjum woni juulde Paska ngam am Jawmiraawo. 

12  Mi saaloto jemmaare man nder Misra. Mi fiyan afɓe fuu nder lesdi, diga yimɓe haa dabbaaji. Mi waɗan kiita dow labbi Misra fuu, min woni Jawmiraawo. 

13  Ƴiiƴam laatano on alaama faddoode haa cuuɗi ɗi ngonoton. Saa'i mi saaloto haa mooɗon mi yi'an ɗam, mi diwan ci'e mooɗon. Bana nii on kisan masiiboowol nattinanŋgol ngo'ol, yaake mi saaloto nder lesdi Misra. 

14  Nyalaade man laatano on ngam ciftorki, on ngartira nde juulde ngam Jawmiraawo. Njoge ɗum ngam kanjum woni farilla nduumiika haa gide mooɗon fuu. 

15  Nyalɗe joweeɗiɗi, sey tamseeje ɗe ufnaaka tan nyaamoton. Nyannde arannde itte ufnirɗum fuu haa ci'e mooɗon. Ngam koo moy nyaami tamseere bee ufnirɗum diga nyannde arannde haa nyannde joweeɗiɗawre, o gurtinteeɗo diga ummaatoore Isra'iila. 

16  Nyannde arannde, mbaɗe mooɓtorde senaande, nyannde joweeɗiɗawre boo, mbaɗe mooɓtorde senaande. Taa kuuwe kuugal koo ngale nder nyalɗe ɗe'e. Sey ko koo moy mooɗon fuu nyaamata, kanjum tan ndefoton. 

17  On mbaɗan juulde tamseeje ɗe ufnaaka nde'e, nde siftinora on nyalaade nde ngurtinmi honooɓe mooɗon diga lesdi Misra. Njoge nyalaade maajum bana farilla nduumiika haa gide mooɗon fuu. 

18  Diga kiikiiɗe nyannde sappo e nayaɓre lewru aranndeeru, haa yotto kiikiiɗe nyalaade noogas e go'oore, on nyaama tamseeje ɗe ufnaaka. 

19  Taa ufnirɗum tawe nder ci'e mooɗon nyalɗe joweeɗiɗi. To koɗo malla Isra'iilaajo nyaami tamseere ufnaande, o gurtinteeɗo diga jama'aare Isra'iila. 

20  Taa nyaame tamseeje ufnaaɗe, haa njooɗotooɗon fuu nyaame tamseeje ɗe ufnaaka.” 

21  Muusa ewni ndotti'en Isra'iila fuu, o wi'i ɓe: “Njehe, koo'e njawkoy ngam ci'e mooɗon, kirse koy ngam juulde Paska. 

22  Koo'e boo tamndannde haako isop, cuuwe ko nder ƴiiƴam jawgel ngonɗam nder daaro. Nguje ɗam haa tiinde dammugal e darduɗe ɗiɗi fuu. Ammaa onon, taa gooto mooɗon wurto suudu muuɗum haa weeta. 

23  Jawmiraawo saaloto lesdi ngam fiyugo Misra'en. To o yi'i ƴiiƴam haa tiinde dammugal e haa darduɗe ɗiɗi fuu, o diwan saare man, o accataa kalkoowo nasta nde ngam mbarugo afɓe e afi dabbaaji. 

24  Sey on njogo ɗum bana farilla dow mooɗon e ɓiɓɓe mooɗon haa foroy. 

25  To on nasti lesdi ndi Jawmiraawo iinani on, kebbitine juulde nde'e. 

26  To ɓiɓɓe mooɗon ƴami on ko ɗum yiɗi wi'go, 

27  mbi'e ɓe: Ɗum kirsanaaɗum Jawmiraawo ngam Paska. Yaake Isra'iila'en ɗonno nder lesdi Misra, Jawmiraawo mbari Misra'en, ammaa o diwi ci'e meeɗen, bana nii o hisni yimɓe ci'e meeɗen.” Yimɓe Isra'iila turi, cujidi. 

28  Nden ɓe njehi, ɓe mbaɗi bana Jawmiraawo umruno Muusa e Haruna. Maayde afɓe 

29  Caka jemma Jawmiraawo mbari afɓe Misra'en fuu, diga afo Firawna, mo tammi ronugo leeso laamu maako, haa afo kaɓɓaaɗo gonɗo nder fursina, non boo afi dabbaaji fuu. 

30  Firawna ummi jemma, kaŋko e saraaki'en maako e Misra'en fuu. Bojji caatuɗi ummi nder Misra, ngam walaa saare nde maayɗo walaa. 

31  Firawna ewni Muusa e Haruna jemma, wi'i ɓe: “Umme, ngurte, acce ummaatoore am, onon e yimɓe Isra'iila fuu! Ndille, njaggane Jawmiraawo, bana mbi'ɗon! 

32  Koo'e boo dammooji mooɗon e na'i mooɗon, bana mbi'ɗon! Ndille, tore Allah mooɗon o mbarkiɗina yam!” 

33  Misra'en numi ɓe maayan fuu, ngam maajum ɓe njaawi wurtingo Isra'iila'en diga lesdi maɓɓe. 

34  Ngam daliila man Isra'iila'en adi kuroori maɓɓe jiiɓaandi diga ndi ufnaaka, ɓe mbakki jiiɓruɗe kuroori caawaaɗe nder limce maɓɓe. 

35  Isra'iila'en mbaɗi bana Muusa wi'no ɓe, ɓe ƴami haa Misra'en ndokka ɓe kuuje cardi e kuuje kaŋŋeeri e limce. 

36  Jawmiraawo waɗi haa yimɓe maako keɓi mo'ere yeeso Misra'en, haa ɓe ndokki ɓe ko ɓe ƴami. Bana non ɓe ɓortiri Misra'en. Isra'iila'en ngurti Misra 

37  Ɓaawo man Isra'iila'en ummi Ra'meses, ndilli Sukkot, worɓe ujine teemeɗɗe njoweego (

600  .

38  Yimɓe ɗuuɗɓe feere feere ndillidi bee maɓɓe. Ɓe njahri boo dammooji e na'i, dabbaaji ɗuuɗɗi masin. 

39  Ɓe tamsi kuroori jiiɓaandi ndi ɓe ngurtidino Misra go, ɓe mbaɗi tamseeje bilaa ufnirɗum nder maaje, ngam ɓe ndiiwi ɓe diga Misra, ɓe mbaawaay reenugo koo seɗɗa e ɓe mbaawaay boo taaskanaago ko'e maɓɓe njooɓaari. 

40  Wakkati ummaatoore Isra'iila njooɗi haa lesdi Misra, waɗi duuɓi teemeɗɗe nayi e cappanɗe tati (

430  ). 

41  Nde duuɓi teemeɗɗe nayi e cappanɗe tati man timmi, nder nyalaade nde'e, honooɓe Jawmiraawo, waato ummaatoore Isra'iila'en fuu wurti lesdi Misra. 

42  Bana Jawmiraawo hakkilaniri jemmaare man ngam wurtingo ummaatoore maako diga lesdi Misra, non boo sey Isra'iila'en fuu kakkilana jemmaare man daliila Jawmiraawo haa gide muuɗum'en fuu. 

43  Fahin Jawmiraawo wi'i Muusa e Haruna: “Ndaa farilla dow juulde Paska: Taa jananno nyaama nyaamdu maaka. 

44  Ammaa to goɗɗo woodi maccuɗo coodaaɗo bee ceede, sey o juulna mo hiddeko o nyaama nyaamdu maaka. 

45  Koɗo e kuuwoowo ngam ngeenaari nyaamataa nyaamdu maaka. 

46  On nyaama kusel nge'el nder suudu wooru. Taa ngurtine ngel yaasi. Taa ngewe koo gootal nder i'e maagel. 

47  Jama'aare Isra'iila fuu waɗa juulde nde'e. 

48  To koɗo ɗon haa mooɗon yiɗi waɗugo juulde Paska ngam Jawmiraawo, sey yimɓe maako worɓe fuu njuulno. Nden o ɓadito waɗugo juulde, o laato bana ɓii lesdi. Ammaa saadooniijo nyaamataa nyaamdu maaka. 

49  Ɗum umroore woore dow Isra'iila'en e dow koɗo jooɗiiɗo nder lesdi mooɗon.” 

50  Isra'iila'en fuu mbaɗi bana Jawmiraawo umruno Muusa e Haruna. 

51  Nyalaade man nden Jawmiraawo wurtini honooɓe mum, waato ummaatoore mum Isra'iila'en lesdi Misra fodde mooɓe muuɗum'en.

