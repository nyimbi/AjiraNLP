2   Habaruuji Nyalaaɗe 

33  :

1  -

20  ) 

1  Manassa woodi duuɓi sappo e ɗiɗi, saa'i o laamo. O laami haa Urusaliima duuɓi cappanɗe jowi e jowi. Innde daada maako, Hefsiba. 

2  O waɗi kalluɗum yeeso Jawmiraawo bee tokkaago kuuɗe nyidduɗe ɗe ummaatooje ɗe Jawmiraawo riiwno yeeso Isra'iila'en mbaɗno. 

3  O nyiɓti nokkuuje towɗe ɗe baaba maako Hezekiya yibbinno go. O mahani Ba'al kirsirɗe, o waɗi suura Asera, bana Akab laamiiɗo Isra'iila waɗno ɗum. O sujidani tagle asama fuu, o rewi ɗe. 

4  O nyiɓi kirsirɗe ngam labbi nder haykaliiru Jawmiraawo, ndu Jawmiraawo wi'no: “Mi tabitinan innde am nder Urusaliima.” 

5  O nyiɓani tagle asama fuu kirsirɗe haa dalde ɗiɗi nder haykaliiru Jawmiraawo. 

6  O lii'i ɓiyiiko gorko, o wulani labbi. O waɗi hatti, o darni sarwotooɓe maayɓe e laarooɓe sirriijum. O ɗuɗɗini kalluɗum yeeso Jawmiraawo ngam haa o tikkina mo. 

7  O sehi suura Asera, o darni ka nder haykaliiru. Jawmiraawo wi'no Daawuda e ɓiyum Suleymaanu boo: “Haa haykaliiru ndu'u e haa Urusaliima, berniwol ngol cuɓmi caka berniiji le'i Isra'iila sappo e ɗiɗi fuu tabitinanmi innde am haa foroy. 

8  To ummaatoore Isra'iila ɗowtanake ko mi umri nde fuu booɗɗum fodde tawreeta fuu, waato farillaaji e kiitaaji ɗi mi umruno ɓe bee Muusa jaggiiɗo am, mi meetataa yiilnugo ɓe daayiiɗum bee lesdi ndi ndokkumi kaakiraaɓe maɓɓe.” 

9  Ammaa ɓe cali nanugo, Manassa boo esti ɓe haa ɓe mbaɗi kalluɗum ko ɓuri ummaatooje ɗe Jawmiraawo halkuno yeeso Isra'iila'en. 

10  Jawmiraawo wolwi bee kunnduɗe jaggiiɓe muuɗum annabi'en, o wi'i: 

11  “Manassa, laamiiɗo Yahuuda waɗi kuuɗe nyidduɗe ɗe'e, o waɗi kalluɗum ko ɓuri Amoori'en aartuɓe mo fuu, o nastini Isra'iila'en nder hakke bee labbi maako. 

12  Ngam maajum, ndaa ko Jawmiraawo Allah Isra'iila wi'i: Mi ukkan sarru dow Urusaliima e Yahuuda fuu. Koo moy nani ɗum, hultoran. 

13  Mi hiitoto Urusaliima bana mi hiitori Samariya e saare Akab: Mi fooɗan dow Urusaliima ɓoggol Samariya poondirgol e njamndi mahoowo ndi saare Akab. Mi ittan jooɗiiɓe Urusaliima bana goɗɗo yiggirta taasawo nden o hippa ngo. 

14  Mi wudinan luttuɓe yimɓe am, mi hokkan ɓe haa konne'en maɓɓe. Ɓe laatanto konne'en maɓɓe huunde jaɓtugo e wilugo. 

15  Mi waɗan ɗum ngam ɓe mbaɗi kalluɗum yeeso am, ngam ɓe tikkini yam tum, diga nyalaade nde kaakiraaɓe maɓɓe ngurti Misra haa wargo hannde.” 

16  Manassa rufi ƴiiƴam yimɓe ɓe ngoodaa aybe ɗuuɗɓe haa ɗam hebbini Urusaliima. Mbar-hoore nde ɓesdi dow hakkeeji maako ɗi o nastini Isra'iila'en nder maaji bee waɗugo halleende yeeso Jawmiraawo. 

17  Luttuɗum haala Manassa e kuuɗe mum fuu e hakkeeji mum ɗum o waɗi, ɗum winndaama nder Deftere Habaruuji Nyalaaɗe nde Laamiiɓe Yahuuda. 

18  Manassa maayi, ɓe uwi mo nder jarne saare maako, nde ɓe ewnata jarne Uzza. Ɓiyiiko Amon laami haa pellel maako. Laamu Amon (

2   Habaruuji Nyalaaɗe 

33  :

21  -

25  ) 

19  Amon woodi duuɓi noogas e ɗiɗi, saa'i o laamo. O laami haa Urusaliima duuɓi ɗiɗi. Innde daada maako, Mesulemet ɓii Harus mo Yotba. 

20  O waɗi kalluɗum yeeso Jawmiraawo, bana baaba maako Manassa waɗno. 

21  O tokki kala laawol kalluŋgol ngol baaba maako tokkino, o rewi labbi ɗi baaba maako rewno. O sujidani ɗi. 

22  O wudini Allah Jawmiraawo kaakiraaɓe maako, o tokkaaki laawol Jawmiraawo. 

23  Jaggiiɓe Amon tuurtani mo. Ɓe mbari mo nder suudu maako. 

24  Ammaa yimɓe lesdi Yahuuda mbari tuurtuɓe dow laamiiɗo Amon. Nden ɓe laamini ɓiyiiko Yusiya haa pellel maako. 

25  Luttuɗum haala Amon e kuuɗe mum, ɗum winndaama nder Deftere Habaruuji Nyalaaɗe nde Laamiiɓe Yahuuda. 

26  Ɓe uwi mo nder yenaande maako nder jarne Uzza. Ɓiyiiko Yusiya laami haa pellel maako.

