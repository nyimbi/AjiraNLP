1  Jawmiraawo wi'i: “Nde ngiɗmi nyawndugo Isra'iila fuu, aybe Efrayim e kuuɗe Samariya kalluɗe mbaŋgi. Ngam ɓe ɗon pewja. Wuyɓe ɗon nasta cuuɗi, fasooɓe ɗon njaɓta dow laabi. 

2  Ammaa ɓe numataa mi ɗon siftora halleende maɓɓe fuu! Jonta kuuɗe maɓɓe ɗon taari ɓe, mi ɗon yi'a ɗe. 

3  Ɓe ɗon ceyna laamiiɗo bee halleende maɓɓe, ardiiɓe boo bee pewe maɓɓe. 

4  Ɓe fuu ɓe jeenooɓe, ɓe nanndi bee tamsirdu wulndu jaw ndu tamsoowo acci yiite ɗon wula nder maaru, wakkati o jiiɓi kuroori haa ndi ufo. 

5  Haa nyalaade juulde laamiiɗo maɓɓe, ardiiɓe nyawi bee nguykinoojam, laamiiɗo naŋngindiri juuɗe bee jancooɓe. 

6  Wakkati man ɓe fuu ɓe ɗon nufo kalluɗum, ɓerɗe maɓɓe nguli bana tamsirdu. Jemmaare fuu tuurtol maɓɓe waŋgata tawon, ammaa fajiri ngol wulan bana yiite. 

7  Ɓe fuu ɓe ɗon ngula bana yiite tamsirdu ngam halkugo hiitooɓe maɓɓe. Laamiiɓe maɓɓe ndo'i gooto gooto fuu. Ammaa walaa koo gooto maɓɓe toroto yam ballal. 

8  Efrayim ɗon jillindira bee ummaatooje goɗɗe. Efrayim laati bana tamseere sa'aande wakeere woore tan, nde waylitaaka. 

9  Jananɓe nyaami semmbe maako, o anndaa. O waɗi dandanndi, o anndaa. 

10  Mawnitaare Isra'iila ɗon seedo dow hoore mum, ammaa ɓe lortaaki haa Jawmiraawo Allah maɓɓe, ɓe ngaylitaaki haa maako ngam haala man fuu. 

11  Efrayim laati bana poola kumiiŋga nga walaa hakkiilo. Ɓe ewni Misra ngam ballal, ɓe njehi haa Assuura boo. 

12  To ɓe ndilli, mi we'itan zubaawol am dow maɓɓe, mi jippina ɓe bana colli asama. Mi hiitoto ɓe bana aartumi reentingo jama'aare maɓɓe. 

13  Bone laatanto ɓe, ngam ɓe ndoggi yam daayiiɗum. Halkere ukkanto ɓe, ngam ɓe tuurtani yam. Mi soottanno ɓe, ammaa ɓe mbolwi pewe dow am. 

14  Nde ɓe mboyi ɓe waaliiɓe dow daage maɓɓe, ɓe toraaki yam nder ɓerɗe maɓɓe. Ɓe ɗon ƴaro ɓalli maɓɓe ngam ɓe keɓa alkamaari e inaboojam kesam. Ammaa min, ɓe ɗon tuurtanammi. 

15  Min mi ekkitini ɓe, mi semmbiɗini juuɗe maɓɓe. Ammaa kamɓe ɓe ɗon nufo kalluɗum dow am. 

16  Ɓe ɗon ngaylito, ammaa naa heedi am. Ɓe ɗon bana lagaawal bonniiŋgal. Ardiiɓe maɓɓe ndo'orto bee kaafahi, ngam daliila ɗemɗe maɓɓe elewɗe. Ngam daliila man yimɓe lesdi Misra njalata ɓe.”

