1  Tornde toskaaɗo, tampuɗo mo waddi siŋkuye mum yeeso Jawmiraawo! 

2  Yaa Jawmiraawo, nan do'a am! Nan wookaandu am! 

3  Taa wiirnam gite ma nder nyalaade ɓillaare am! Heɗitam! To mi torake ma, jaabam law! 

4  Ngam balɗe am ɗon majja bana cuurka, i'e am ɗon ngula bana jamnere yiite. 

5  Ɓernde am naawnaande ɗon ɗayla bana huɗo wa'aako, mi ɗon yejjita koo nyaamugo. 

6  Mi foo'i daliila uumaali am, mi warti i'e e laral tan. 

7  Mi laati bana sonndu nyiddundu nder ladde, bana duujiire nder bille. 

8  Mi heɓataa ɗaanaago, mi laati bana sonndu yeewaandu haa dow suudu. 

9  Nyalɗe fuu konne'en am ɗon kuɗammi, jancooɓe yam ɗon kuuwtinira innde am ngam naalugo woɗɓe. 

10  Ndoondi laati nyaamdu am, gonɗi am ɗon ndufa nder njaram am. 

11  Kanjum ngam daliila ɓernuki ma, ngam a efti yam, a sakkini. 

12  Balɗe am ɗon njinna bana ɗowdi asiri, mi ɗon yoora bana huɗo. 

13  Ammaa an, yaa Jawmiraawo, a laamiiɗo haa foroy. Yimɓe ciftorte diga yidere haa yidere. 

14  A ummoto, a hinnoto Siyona, saa'i waɗi haa a woonana berniwol ma, fakat wakkati man yottake. 

15  Maccuɓe ma ngiɗi ngol, ɗon njurmina winnde maagol. 

16  Ummaatooje fuu kulan innde Jawmiraawo, laamiiɓe lesɗe fuu kulan tedduŋgal maako. 

17  To Jawmiraawo nyiɓtake Siyona, to o waŋgi nder tedduŋgal maako, 

18  o nanan tornde yimɓe maako jaɓtaaɓe, o heɗititto tornde maɓɓe. 

19  Mbinnde ɗum ngam zamanuuru waranndu, ngam haa ummaatoore tageteende maŋgta Jawmiraawo. 

20  Jawmiraawo ɗon laara duniyaaru diga nokkuure mum seniinde ɓaŋgiinde, diga asama Jawmiraawo ɗon laara lesdi. 

21  ngam nanugo uumaali haɓɓaaɓe, ngam hisnugo mbareteeɓe, 

22  ngam haa yimɓe ngeyna innde Jawmiraawo nder Siyona, maŋgta mo nder Urusaliima, 

23  saa'i ummaatooje e laamuuji mooɓoto, ngam jagganaago Jawmiraawo. 

24  Saa'i mi siwaa naywugo, Jawmiraawo tampini semmbe am, rammini balɗe am. 

25  Ngam maajum mi wi'i: Yaa Allah am, taa a wifto yam nder nderkaaku am, an woni duumiiɗo diga yidere haa yidere. 

26  A tagi lesdi diga ɓooyma, juuɗe ma tagi asamanji boo. 

27  Kanji ɗi kalkan, ammaa an, a duumoto. Ɗi fuu ɗi kiiɗan bana limce, a sannjan ɗi bana toggoore, a ittan ɗi. 

28  Ammaa an a waylataako, a geeto haa foroy. 

29  Ɓiɓɓe jaggiiɓe ma njooɗoto bee de'ere, danygol maɓɓe boo tabitan yeeso maaɗa.

