1  Ndaa koŋngol dow Damas. Jawmiraawo wi'i: “Yeeso ɗo, Damas laatataako berniwol, ngol laatoto waagaare bille. 

2  Berniiji Aro'er perwan haa foroy, ɗi laatoto durduɗe dabbaaji. Tokke mbaaloto ton, walaa kulnanɗo ɗe. 

3  Hisrude semmbiɗnde woodaa nder lesdi Efrayim, laamu Damas majjan. Luttuɓe Siriya toskoto bana yimɓe Isra'iila.” Non Jawmiraawo honooɓe asama wi'i. 

4  “Nyalaade man tedduŋgal ummaatoore Yaakubu ustoto bana fayfayru goɗɗo timmirta. 

5  Isra'iila nanndan bee ngesa, ɓaawo codoowo naŋngi geene alkamaari, juŋngo maako ta'i cammeeje. Ɗum laatoto bana nder waadiwol Refayim ɓaawo ɓoftuki caamndi. 

6  Woɗɓe maɓɓe luttan, bana ɓaawo caamki jaytunje: Ɓiɓɓe ɗiɗi koo tati haa hoore jaytunhi, nayi koo jowi haa lice maaki. Min Jawmiraawo, Allah Isra'iila wi'i ɗum.” 

7  Nyalaade man yimɓe tijjoto heedi tagɗo ɓe, kuucitinan gite muuɗum'en dow Ceniiɗo Isra'iila. 

8  Ɓe ndaarataa kirsirɗe ɗe juuɗe maɓɓe mbaɗi. Ɓe kakkilantaa ko kooli maɓɓe mbaɗi, koo labbi Asera koo gulduɗe uurle. 

9  Nyalaade man, berniiji maɓɓe cemmbiɗɗi perwan bana leɗɗe e geereeje kooseeje ɗe ɓe ngudini yeeso Isra'iila'en, ɗum laatoto ladde meere. 

10  Onon Isra'iila'en, on ngejjiti Allah, kisnoowo on, tapaare hisnoore on. On ɗon njubo jarne booɗɗe, on aawi aawdi njananndi ton. 

11  Ammaa koo to ndi fuɗi nyannde on njubi ndi, koo to aawdi finni fajiri nde on aawi ndi, on keɓataa ƴaamnde, sey nyawu kalluŋgu e torra ka walaa daama. 

12  Kayto! Hoolo jama'aaje ɗuuɗɗe! Ɗe ɗon koola bana hoolo mbeela. Dukoore ummaatooje! Ɗe ɗon nduka bana dukoore ndiyamji mawɗi. 

13  Ummaatooje ɗon nduka bana dukoore ndiyamji mawɗi. Ammaa Jawmiraawo ɗon telɓana ɓe, ɓe ɗon ndogga daayiiɗum, ɓe riiwaaɓe bana nyaande yeeso henndu kooseeje, bana collawal yeeso duluuru. 

14  Saa'i kiikiiɗe, ɗum kulol. Hiddeko weeta, walaa koo ɗume. Kanjum woni geɗal jaɓtooɓe en e ɓoftooɓe maral men.

