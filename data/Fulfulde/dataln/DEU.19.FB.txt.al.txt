35  :

9  -

28  ; Yosuwa 

20  :

1  -

9  ) 

1  “To Jawmiraawo, Allah mooɗon hokki on lesdi, nattini ummaatooje gonɗe ton, to on ndiiwi ɓe, on koo'i berniiji maɓɓe, on njooɗake nder cuuɗi maɓɓe, 

2  nden kam cuɓe berniiji tati caka maaji. 

3  Lesdi ndi Jawmiraawo, Allah mooɗon marnata on, cennde ndi geɓe tati. Poonde njuutirka laabi, cuɓe berniwol gootol nder yeɓre lesdi koo ndeye. Mo mbari goɗɗo bilaa anniya, dogga, yaha ton, heɓa hisrude. 

4  To goɗɗo mbari keeddiɗɗum bilaa anniya, to o meeɗaay wanyugo mo boo, nden kam o dogga, o hisa nder gootol berniiji ɗi'i. 

5  To worɓe ɗiɗo njehi fe'ugo leɗɗe. Gooto maɓɓe ɗon fe'a, njamndi fe'irde seŋti diga leggal mum, naŋngi oya, mbari ɗum. Nden kam pe'uɗo dogga, yaha haa gootol berniiji man, hisa ton. 

6  Ngam to on cuɓi berniwol gootol tan, laawol daayoto. Nden baatoowo heɓan jokkaago mo. Nder tikkere maako o mbaran goɗɗo mo kiita mum he'aay mbareego, ngam o meeɗaay wanyugo mo. 

7  Ngam maajum umrumi on: Sey on cuɓa berniiji tati. 

8  To Jawmiraawo, Allah mooɗon yaajini lesdi mon bana o hunani kaakiraaɓe mon, to o hokki on lesdi man fuu, 

9  sey on kakkilana umrooje ɗe umranmi on hannde fuu, on ɗowtano ɗe ngam yiɗugo Jawmiraawo, Allah mooɗon, on tokko laabi maako foroy. Nden on ɓesda berniiji kisruɗi tati fahin dow ɗiya go. 

10  Mbaɗe ɗum, ngam taa on mbara yimɓe ɓe ngalaa aybe nder lesdi ndi Jawmiraawo, Allah mooɗon hokkata on, maron ɗum. To naa non ƴiiƴam maayɓe ɓe'e loroto dow ko'e mooɗon. 

11  Ammaa to goɗɗo wanyi keeddiɗɗum, waaltanake mo, ukkanake mo, mbari mo, doggi haa gootol berniiji kisruɗi ɗi'i, 

12  nden kam mawɓe berniwol maako nela yimɓe naŋngoygo mo ton. Ɓe ndokka mo haa juŋngo baatoowo ngam o mbara mo. 

13  Taa enɗe mo. Cottine mbarɗo mo walaa aybe oo diga ummaatoore Isra'iila ngam keɓon hayru.” Umrooje dow keeri e seedamku 

14  “Taa sottin keerol keeddiɗɗa ngol kaakiraaɓe mon mbaɗi ɓooyma nder lesdi ndi Jawmiraawo, Allah mooɗon hokkata on, maron. 

15  Ceedoowo gooto he'ataa ngam tabitinki aybewol malla hakkewol koo ngole ngol goɗɗo waɗi. Sey wullaandu fuu daro dow seedamku seedooɓe ɗiɗo malla tato. 

16  To ceedoowo wullaandu kalluɗo gooto ɗaɓɓi aybingo goɗɗo bee wi'ugo o tuurtuɗo, 

17  nden kam waabotirooɓe ɗiɗo ɓe'e fuu ndaro yeeso Jawmiraawo, liman'en e hiitooɓe huuwanɓe wakkati man mbaɗana ɓe kiita. 

18  Hiitooɓe linya haala man booɗɗum. To ceedoowo seedake fewre dow deerɗiraawo mum, 

19  ɓe lorna ko o anniyino waɗango deerɗiraawo maako dow hoore maako. Bana non ittirton halleende caka mooɗon. 

20  Yimɓe nanan habaru maajum, ɓe kulan, ngam taa goɗɗo feere waɗa halleende nde'e caka mooɗon fahin. 

21  Taa enɗe aybuɗo. Kiita laato yoŋki bee yoŋki, yiitere bee yiitere, nyiindere bee nyiindere, juŋngo bee juŋngo, kosŋgal bee kosŋgal boo.”

