1  Jawmiraawo wi'i Muusa: 

2  “Umru Haruna e ɓiɓɓe mum ni'i: Ndaa umroore dow guleteeɗi. Sey nguleteeŋga waala dow hirsirde haa fajiri, yiite boo waala huɓɓugo dow maare. 

3  Nden limanjo ɓorno toggoore leŋ e gajeere leŋ. O itta ndoondi guleteeɗi dow hirsirde, o jippina ndi baŋnge maare. 

4  Nden o ɓorto limce maako, o ɓorno limce goɗɗe. Ɓaawo man o yahra ndoondi yaasi saŋngeere haa nokkuure senaande. 

5  Taa yiite dow hirsirde nyifa sam. Nde weeti fuu, limanjo wallina leɗɗe dow maage, taaskitina guleteeɗi dow maage, wula ɓellere kirsaaɗi ngam kawtal yimɓe bee Allah dow maage boo. 

6  Yiite tokko huɓɓugo dow hirsirde, taa nge nyifo sam.” Dokke nyaamdu 

7  “Ndaa umroore dow dokke nyaamdu. Limanjo mo danygol Haruna lii'ano Jawmiraawo dokkal nyaamdu yeeso hirsirde. 

8  Nden o hoo'a kuroori ɗiggundi njiiɓaandi bee nebbam go, deydey tamndande, non boo uurle fuu. O wula ɗum dow hirsirde, ɗum geɗal ciftinorgal. Uureeŋgol maajum belŋgol fottanan Jawmiraawo. 

9  Liman'en nyaama luttuɗum. Ɓe mbaɗa tamseeje ɗe ufnaaka bee man, ɓe nyaama ɗe haa nokkuure seniinde, haa daldal laymaaru fottirde. 

10  Taa ɓe tamsa ɗum bee ufnirɗum. Jawmiraawo hokki ɓe ɗum, ɗum geɗal maɓɓe haa dokke guleteeɗe ngam Jawmiraawo. Ɗum ɓurɗum senaago, bana kirseteeɗi ngam ittuki hakkeeji e joɓki aybeeji boo. 

11  Ɗum farilla nduumiika haa gide mon fuu: Koo moy gorko mo danygol Haruna nyaama ɗum. Ɗum geɗal maɓɓe haa dokke lii'anaaɗe Jawmiraawo. To goɗɗo feere meemi ɗum, o senoto.” 

12  Ndaa umroore nde Jawmiraawo hokki Muusa 

13  dow nastinki limanjo mo danygol Haruna nder kuugal mum: “Nyalaade ɓe nastinta mo nder kuugal maako, sey o lii'ano Jawmiraawo kuroori ɗiggundi kilo tati, reeta man fajiri, reeta boo kiikiiɗe, kal-kal bee dokkal nyaamdu nyalaade nyalaade. 

14  O jiiɓa ndi bee nebbam, o sa'a ɗum dow beɗol njamndi. Nden o feta ɗum, o wula ɗum, ɗum laato uureeŋgol belŋgol pottananŋgol Jawmiraawo. 

15  Koo moy mo danygol Haruna, mo laatoto hooreejo liman'en, lii'o dokkal nga'al. Ɗum dokkal guleteeŋgal ngam Jawmiraawo. Kanjum woni farilla nduumiika. 

16  Dokkal nyaamdu ngal limanjo hokkata, ngal guleteeŋgal fuu, ngal nyaamataake.” Kirseteeɗi ngam joɓki aybeeji 

17  Jawmiraawo wi'i Muusa: 

18  “Umru Haruna e ɓiɓɓe mum umroore dow kirseteeɗi ngam ittuki hakkeeji. Sey ɓe kirsa ndabbaawa ngam ittuki hakkeeji haa wakeere hirsirde woylaare, haa nokkuure nde ɓe kirsata guleteeɗi boo. Kirseteeŋga nga'a nga ɓurŋga senaago. 

19  Limanjo lii'otooɗo kirseteeŋga man, nyaama nga haa nokkuure seniinde, haa daldal laymaaru fottirde. 

20  To goɗɗo feere meemi kusel maaga, senaare maaga torran mo. To ƴiiƴam maaga seɗɗa wiccake haa limce goɗɗo, sey o loota pellel haa ƴiiƴam meemi haa nokkuure seniinde. 

21  To limanjo defi kusel maaga nder fayannde loope, sey o fusa nde. Ammaa to o defi ngel nder fayannde njamndi, sey o yigga nde, o lalla nde. 

22  Worɓe fuu nder asli liman'en nyaaman kusel man, ngel ɓurŋgel senaago. 

23  Ammaa to limanjo yahri ƴiiƴam kirseteeŋga nder laymaaru fottirde ngam ittuki hakkeeji, nden kam kusel maaga nyaamataake, sey o wula ngel fuu.”

