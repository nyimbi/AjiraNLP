1  Ayuba jaabi: Ayuba 

2  Nde ɗuuɗɗum mi nani irin bolle ɗe'e, onon fuu on de'itinooɓe mettuɓe. 

3  Walaa timmoode sam haa bolle ma meereeje ɗe'e na? Malla ɗume ɗon ummine haa njaaboɗa? 

4  To on ndarake jonta haa ndariimi, nden kam min boo mi wi'an on ko mbi'ɗon yam. Mi welnan bolle am dow mooɗon fuu, mi yiilnanno hoore dow mooɗon boo. 

5  Mi semmbiɗinanno on bee bolle am, bolle am koynananno on torraaji mon. 

6  To mi wolwi, ɗum haɗataa torraaji am. Koo mi jeeɗi boo, naawɗum daayataako yam. 

7  Ammaa jonta, Allah tampini yam, o nattini taariiɓe yam fuu. 

8  An a naŋngi yam, nyawu ɗon nyaama ɓanndu am, ɗum seedamku ngu'u waŋginta aybeeji am. 

9  Allah ɓerni masin, o ɗon seekammi, o ɗon hirƴindira nyii'e, o ɗon honammi, o ɗon furta gite, o ɗon hulnammi. 

10  Yimɓe ɗon maɓɓiti kunnduɗe, ɓe ɗon telɓanammi, ɓe ɗon maarammi dow galaŋge, ɓe ɗon mooɓo dow am, ɓe ɗon kaɓɓa dabare. 

11  Allah nastini yam nder juuɗe ɓikkoy, kaŋko yerɓi yam haa mi nasta juuɗe halluɓe. 

12  Saa'i mi ɗon de'i, Allah wari, dofli yam, kaŋko naŋngi yam daande, nden o ɗeɗɗi yam, o fiɗi yam bee kuri maako. 

13  Kuri ɗi'i taari yam, bilaa enɗam o ɗon sumpita ɓooƴe am, haa dow lesdi o waanjata haahaande am. 

14  Ceekli ɗuuɗɗi o waɗani yam haa ɓanndu, bana konoowo, o ɗon hippammi. 

15  Mi ɗon ɓorni limce buhuuje ngam mettamɓeram, haa mbulwuldi mi sujidi bee tiinde am. 

16  Kayto, gite am purɗi daliila bojji, nyiɓre nyiɓɓunde ɗon sudda laral gite am, 

17  alhaali boo toonyaare walaa haa nder newre am, sey laaɓeeŋga tan woni nder do'aaje am. 

18  Lesdi, taa suddu ƴiiƴam am! Bojji am boo nane foroy! 

19  Ammaa jonta mi woodi ceedoowo haa asama, mi woodi ceettoowo haa dow. 

20  Soobiraaɓe am, kamɓe ɓe ɗon njancammi, mi ɗon tijjo heedi Allah am koo to gite am ɗon keewi gonɗi. 

21  O laato gooŋɗinoowo hakkunde am e Allah, hakkunde goɗɗo e soobaajo mum, 

22  ngam duuɓi ngeendam am luttani yam seɗɗa non, nden mi tokkoto laawol, mi wartataa sam.

