1  Nder nduuɓu laamiiɗo Dariyus nayaɓu, nyalaade nayaɓre nder lewru joweenayaɓru wi'eteendu Kislew, Jawmiraawo wolwani Zekariya. 

2  Saa'i man yimɓe Baytila nelno Sareser e Regem-Melek bee yimɓe woɗɓe ngam ɓe toro Jawmiraawo, 

3  ɓe ƴama liman'en huuwanɓe nder haykaliiru Jawmiraawo honooɓe asama e annabi'en: “Min tokko woyugo e suumaago nder lewru jowaɓru bana min ɗonno mbaɗa duuɓi ɗuuɗɗi na?” 

4  Jawmiraawo honooɓe asama wolwani yam, wi'i: 

5  “Yeccu yimɓe lesdi e liman'en fuu: Saa'i on cuumi, on mboyi nder lewru jowaɓru e nder lewru joweeɗiɗaɓru, duuɓi cappanɗe joweeɗiɗi, bee gooŋga cuumɗon ngam am na? 

6  Nde on nyaami, on njari, on nyaamaay e on njaraay ngam mooɗon na?” 

7  Bolle ɗe'e Jawmiraawo wi'no bee kunnduɗe annabi'en ɓooyma boo. Saa'i maajum yimɓe ɗonno njooɗi haa Urusaliima, ɗonno koolɗini, non boo haa gure maagol taariiɗe ngol e Lesdi Fombina e towndiije hiirnaaŋge fuu. Yimɓe ndahaama ngam sooynde ɗowtaare 

8  Jawmiraawo wolwani Zekariya ni'i: 

9  Ndaa nii Jawmiraawo honooɓe asama wi'i: “Mbaɗe kiita ngooŋɗuka, mboonindire, enɗindire hakkunde mooɗon. 

10  Taa toonye atiime'en e rewɓe yurumɓe e hoɗɓe e talaka'en. Taa koo moy nufano goɗɗo kalluɗum.” 

11  Ammaa yimɓe cali nanugo. Ɓe ngayliti ɓaawo, ɓe cukki noppi maɓɓe ngam taa ɓe nana. 

12  Ɓe caatini ɓerɗe maɓɓe bana hayre saatunde, ngam taa ɓe nana tawreeta e bolle, ɗum ko Ruuhu Jawmiraawo honooɓe asama umrani ɓe bee kunnduɗe annabi'en ɓooyma. Kanjum waɗi tikkere Jawmiraawo honooɓe asama saati masin. 

13  Ngam maajum Jawmiraawo mo asama wi'i: “Mi ewni ɓe, ammaa ɓe nanaay. Nden kamɓe ɓe ewni yam, ammaa min mi nanaay. 

14  Mi saŋkiti ɓe caka ummaatooje koo ɗeye fuu ɗe ɓe anndaano. Lesdi wilaama ɓaawo dilluki maɓɓe, walaa caalotooɗo ton. Ɓe ngartiri lesdi mboondi go ladde meere.”

