1  Nden mi nani sawtu iwi diga haykaliiru ɗon wi'a malaa'ika'en njoweeɗiɗo go bee semmbe: “Njehe, ndufe taasaaje ɓernuki Allah joweeɗiɗi go haa duniyaaru!” 

2  Malaa'ikaajo arano dilli, rufi ko woni nder taasawo muuɗum haa lesdi. Kuuduuje kalluɗe naawɗe mbaɗi haa marɓe maandorde ndabbaawa, haa sujidanooɓe suura maaga go. 

3  Nden malaa'ikaajo ɗiɗaɓo rufi ko woni nder taasawo muuɗum haa mbeela. Ndiyam maaga laati bana ƴiiƴam maayɗo, marɗum yoŋki nder mbeela fuu waati. 

4  Nden malaa'ikaajo tataɓo rufi ko woni nder taasawo muuɗum haa maaje ilooje e ceeɓooje ndiyam, ɗe laati ƴiiƴam. 

5  Mi nani malaa'ikaajo kalfinaaɗo ndiyam wi'i: “A adiliijo, mo ɗon, mo ɗonno ɓooyma boo, a ceniiɗo, ngam a hiiti ɓe bee masiibooji ɗi'i, 

6  ngam ɓe ndufi ƴiiƴam senaaɓe e ƴiiƴam annabi'en, ngam maajum a yarni ɓe ƴiiƴam. Ɓe keɓi ko haanani ɓe!” 

7  Nden mi nani sawtu iwi diga hirsirde ɗon wi'a: “Nonnon, yaa Jawmiraawo Allah Baawɗo dow koo ɗume fuu, kiitaaji ma ɗi gooŋgaaji e adiliiji.” 

8  Nden malaa'ikaajo nayaɓo rufi ko woni nder taasawo muuɗum haa naaŋge. Nge hokkaama laawol wulugo yimɓe bee yiite wulŋge jaw. 

9  Yiite wulŋge nge'e wuli yimɓe haa ɓe kuɗi innde Allah, marɗo baawɗe dow masiibooji ɗi'i. Ammaa ɓe cali tuubugo, ɓe cali teddingo Allah boo. 

10  Nden malaa'ikaajo njowaɓo rufi ko woni nder taasawo muuɗum dow leeso laamu ndabbaawa go. Nyiɓre waɗi nder laamu maaga. Yimɓe ŋati ɗemɗe muuɗum'en ngam daliila naaweeŋga, 

11  ɓe kuɗi Allah mo asama ngam naaweeŋga e kuuduuje maɓɓe. Ammaa ɓe cali tuubugo dow kuuɗe maɓɓe kalluɗe. 

12  Nden malaa'ikaajo njoweegoojo rufi ko woni nder taasawo muuɗum nder Efratis, maayo maŋngo. Ngo ɓeeɓi, ngo yoori, haa laamiiɓe fuunaaŋge keɓa laawol saalaago ton. 

13  Nden mi yi'i ruuhuuji coɓɗi tati, nannduɗi bee paaɓi, ɗi ɗon ngurto hunnduko Kuuŋga e hunnduko ndabbaawa e hunnduko pewoowo bi'anɗo o annabiijo go. 

14  Kanji ngoni ginnaaji, kuuwanɗi kuuɗe kaayeefiije. Ɗi ɗon njaha haa laamiiɓe duniyaaru fuu, haa ɗi mooɓta ɓe ngam konu haa nyalaade mawnde nde Allah Baawɗo dow koo ɗume fuu. 

15  “Nane! Mi waran bana gujjo! Barka laatanto aynuɗo, kakkilananɗo limce muuɗum ngam taa o yaha o temmbo, taa o semta yeeso yimɓe!” 

16  Ruuhuuji tati go mooɓti laamiiɓe haa nokkuure wi'eteende Harmagedon bee Ibraniŋkeere. 

17  Nden malaa'ikaajo njoweeɗiɗaɓo rufi ko woni nder taasawo muuɗum haa hawa. Sawtu cemmbiɗɗo iwi haa leeso laamu nder haykaliiru, wi'i: “Ɗum timmi!” 

18  Ma'e ma'i, hoolooji mbaɗi, pelmaali mbaɗi, lesdi dimmbi masin. Lesdi meeɗaay dimmbaago bana non sam diga tageeki neɗɗo haa duniyaaru. 

19  Berniwol maŋngol senndaama geɓe tati, berniiji ummaatooje boo kalki. Allah siftori Baabila, berniwol maŋngol, ngam haa o yarna ngol ko woni nder jardugel, waato njaram ɓernuki maako caatuki. 

20  Duuɗe fuu kalki, kooseeje fuu majji. 

21  Mallimallooje loorɗe toɓi diga asama dow yimɓe, teddeeŋga woore maaje baakin kilo cappanɗe nayi (

40  ). Yimɓe kuɗi Allah ngam masiibo mallimallooje, ngam masiiboowol ngol halli masin.

