1  Ɓaawo kuuje ɗe'e, dokkoowo laamiiɗo njaramji e hooreejo tamsanooɓe ɗum tamseeje mbaɗi aybe dow jaagorɗo muuɗum'en. 

2  Firawna tikkani saraaki'en muuɗum ɗiɗo ɓe'e masin: Dokkoowo laamiiɗo njaramji e hooreejo tamsanooɓe ɗum tamseeje. 

3  O maɓɓi ɓe nder suudu mawɗo aynooɓe, nder fursina haa Yusufu woni. 

4  Mawɗo aynooɓe halfini ɓe haa juŋngo Yusufu haa o huuwana ɓe. Ɓe paɓɓi nder fursina balɗe seɗɗa. 

5  Jemmaare woɗnde, dokkoowo laamiiɗo njaramji e hooreejo tamsanooɓe tamseeje laamiiɗo Misra, haɓɓaaɓeno nder fursina, ɓe ɗiɗo fuu ɓe koyɗi. Koo moy maɓɓe hoyɗi. Koyɗi ɗi'i peerotiri, non maana maaji boo. 

6  Fajiri nde Yusufu wari haa maɓɓe, o laari ɓe pertaaki. 

7  O ƴami saraaki'en Firawna, haɓɓidaaɓe bee maako nder saare jaagorɗo maako: “Ngam ɗume on ɗon mbonti hannde?” 

8  Ɓe njaabi mo: “Koo moy amin hoyɗi, ammaa walaa goɗɗo haa ɗo haa fassitirana min.” Yusufu wi'i ɓe: “Allah waawan faasitirango on. Ngecceeɗam!” 

9  Dokkoowo laamiiɗo njaramji yecci Yusufu koyɗol mum, wi'i: “Nder koyɗol am, woodino inabohi yeeso am. 

10  Ki ɗon bee lice tati. Nde ki wiliti, ki waɗi pinndi, bukki maaki mbaɗi inabooje ɓennduɗe. 

11  Jardugel Firawna ɗonno haa juŋngo am. Mi itti inabooje, mi ɓiɗɗi ɗe nder maagel, mi hokki mo ngel haa juŋngo”. 

12  Yusufu wi'i mo: “Ndaa fassaruuye maagol: Lice tati ngoni nyalɗe tati. 

13  Lutti nyalɗe tati, Firawna ɓaŋgtete, lornete haa joonde maaɗa. A hokkan Firawna jardugel mum haa juŋngo, bana ko woowa, yaake a ɗonno dokkoowo laamiiɗo njaramji. 

14  Ammaa siftoram to a heɓti hayru ma. Useni, woonanam! Wolwan Firawna haala am, wurtinam diga suudu ndu'u! 

15  Ngam ɓe naŋngoyi yam diga lesdi Ibraniŋke'en. Haa ɗo boo mi waɗaay koo ɗume ngam haa ɓe nastinammi fursina.” 

16  Hooreejo tamsanooɓe laamiiɗo tamseeje yi'i no fassaruuye Yusufu waŋgini ko wooɗi, o wi'i mo: “Min boo mi hoyɗi. Mi ɗonno roondi cilaaje tati bee tamseeje daneeje. 

17  Nder silaawo wonŋgo dow, tamseeje feere feere ɗe Firawna nyaamata fuu ɗon nder maago. Colli ɗonno nyaama ɗum dow hoore am.” 

18  Yusufu jaabi: “Ndaa fassaruuye maagol: Cilaaje tati ngoni nyalɗe tati. 

19  Lutti nyalɗe tati, Firawna ta'ete hoore, o ɓilete haa leggal, colli nyaaman kusel maaɗa.” 

20  Nyalaade tataɓre, nde laati juulde siftinorki danyeeki Firawna, o waɗani saraaki'en maako fuu nyaamduuji. O ɓaŋgti dokkoowo laamiiɗo njaramji e hooreejo tamsanooɓe mo tamseeje yeeso saraaki'en maako. 

21  O lorni dokkoowo laamiiɗo njaramji nder kuugal mum, kaŋko boo o hokki Firawna jardugel haa juŋngo. 

22  Ammaa o ɓili hooreejo tamsanooɓe mo tamseeje bana no Yusufu fassitiri. 

23  Ammaa dokkoowo laamiiɗo njaramji siftoraay Yusufu, o yejjiti mo.

