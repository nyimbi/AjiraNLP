1  Yimre Asaf ekkitinoore. Onon yimɓe am, keɗite ekkitinol am, kakkilane bolle am. 

2  Haa mi wolwana on bee balndol, mi anndina on annditanamji zamanuuji caaliiɗi. 

3  Kaakiraaɓe meeɗen ngecci min ɗum, min nani, min anndi ɗum boo. 

4  Min cuuɗataa ɗum ɓikkoy amin, ammaa min anndinan yidere warannde, kuuɗe Jawmiraawo mawɗe e baawɗe mum e kaayeefiiji ɗi o waɗi fuu. 

5  O hokki danygol Yaakubu seedamku, yimɓe Isra'iila keɓi tawreeta maako. O umri kaakiraaɓe men ɓe anndina ka ɓiɓɓe maɓɓe, 

6  ngam haa ɓiɓɓe danyeteeɓe nder yidere warannde ekkito ka, anndina ka ɓiɓɓe muuɗum'en, 

7  haa ɓe koolo Allah, ngam taa ɓe ngejjita kuuɗe maako, ammaa ɓe ɗowtano umrooje maako foroy. 

8  Taa ɓe laato bana kaakiraaɓe maɓɓe yidere tuurtooɓe, luutooɓe Allah. Kamɓe, ɓerɗe maɓɓe tabitaay, ngam ɓe tokkaaki Allah bee gooŋga. 

9  Yimɓe Efrayim, haɓooɓe bee lagaaje e kuri ndoggi nder nyalaade haɓre. 

10  Ɓe njogaaki alkawal Allah, ɓe cali ɗowtanaago tawreeta maako. 

11  Ɓe ngejjiti kuuɗe maako mawɗe e kaayeefiiji maako ɗi o holli ɓe. 

12  O waɗi kaayeefiwol yeeso kaakiraaɓe maɓɓe nder lesdi Misra, nder ladde Co'an. 

13  O seeki maayo, o eerni ɓe, o darni ndiyamji bana mahol. 

14  Nyalawma o ɗowri ɓe bee ruulde, jemma boo bee jayŋgol yiite. 

15  O seeki tapaaje nder ladde, o yarni ɓe ndiyam ɗuuɗɗam, iwɗam les lesdi. 

16  O wurtini ndiyam diga ceekgol tapaare, o ilni ɗam bana maaje. 

17  Ammaa ɓe tokki waɗugo hakke dow Allah, ɓe tuurtani Ɓaŋiiɗo nder ladde hamaadaare. 

18  Ɓe poondi Allah bee haɓɓere, nde ɓe ƴami nyaamdu fodde suuno maɓɓe. 

19  Ɓe mbolwi kalluka dow Allah, ɓe mbi'i: “Kadi Allah waawan nyaamnugo min nder ladde nde'e na? 

20  Gooŋga, o fiyi tapaare haa ndiyam ili bana maayo. Ammaa o waawan hokkugo min tamseeje e heɓango yimɓe maako kusel na?” 

21  Jawmiraawo nani ɗum, ɓernani ɓe, ukkani danygol Yaakubu tikkere muuɗum saatunde. Ɓernuki maako saati dow yimɓe Isra'iila, 

22  ngam ɓe nuɗɗinaay Allah, ɓe koolaaki kisndam maako. 

23  Kaŋko o umri duule haa dow, o maɓɓiti burɗe asama. 

24  O toɓni mannu dow maɓɓe ngam nyaamnugo ɓe, o hokki ɓe nyaamdu iwndu diga asama. 

25  Ɓe nyaami nyaamdu ndu malaa'ika'en ngaddani ɓe, Allah neldi ɓe ko haarnata ɓe. 

26  Nden o ummini henndu fuunaaŋge, bee baawɗe maako o wifni henndu fombina. 

27  O jippinani ɓe colli ɗuuɗɗi bana collaaje, bana njaareendi maayo, ngam ɓe nyaama. 

28  O do'i ɗi caka saŋngeere maɓɓe, ɗi taari laymaaji maɓɓe fuu. 

29  Ɓe nyaami, ɓe kaari masin, o hokki ɓe ko ɓe ngiɗno. 

30  Ammaa diga suuno maɓɓe de'itaay tawon, kusel boo ɗon caka nyii'e maɓɓe tawon, 

31  Allah ɓernani ɓe, mbari semmbiɗɓe maɓɓe, o do'i suka'en Isra'iila suɓaaɓe. 

32  Ammaa bee non fuu ɓe tokki waɗugo hakke, ɓe nuɗɗinaay kaayeefiiji Allah. 

33  Ngam maajum o timmini balɗe maɓɓe meere, o timmini duuɓi maɓɓe nder kultoreeŋgol. 

34  Ammaa nde o fuɗɗi mbarugo ɓe, ɓe ngayliti heedi maako, ɓe tuubani mo, ɓe ɗakkotiri bee maako. 

35  Ɓe ciftori Allah woni tapaare maɓɓe hisnoore, Allah Ɓaŋiiɗo woni coottoowo ɓe. 

36  Ammaa ɓe ngiɗi sargugo Allah bee bolle maɓɓe, ɓe ɗon pewa mo. 

37  Ɓe ɗakkotiraay bee maako, ɓe kakkilanaay alkawal maako bana ko haani. 

38  Ammaa Allah hinni yimɓe muuɗum, yaafi aybeeji maɓɓe, halkaay ɓe. Nde ɗuuɗɗum o naŋgti ɓernuki maako, o yoofaay ɓernuki maako fuu. 

39  Ngam o siftori ɓe maayanɓe, ɓe caaloto bana henndu ndu wartataa. 

40  Ɓe tuurtani mo nder ladde nde ɗuuɗɗum, haa ladde hamaadaare, ɓe ɗuɗɗini laskingo ɓernde maako. 

41  Fahin ɓe poondi mo, ɓe mettini Ceniiɗo Isra'iila. 

42  Ɓe ciftoraay baawɗe maako nyalaade nde o hisnino ɓe diga konne'en maɓɓe, 

43  o waɗno alaamaaji e kaayeefiiji nder lesdi Misra, nder ladde Co'an. 

44  O wartiri maaje Misra ƴiiƴam, haa Misra'en keɓaay yarugo ndiyam. 

45  O ukkani ɓe buubi, ɗi ŋati ɓe, o neldi ɓe paaɓi, ɗi ndaami ɓe. 

46  O yoofi baɓɓatti, ɗi nyaami ƴaamle gese maɓɓe, mbonni nafuuda kuugal maɓɓe. 

47  O wonni inabooje maɓɓe bee mallimallooje, ibbe maɓɓe boo bee peewol. 

48  O nattini tokke dabbaaji maɓɓe bee mallimallooje e pelmaali. 

49  O yoofi dow maɓɓe ɓernuki maako gulanki bana yiite, o ɓilli ɓe, o neldi ɓe yeɓre malaa'ika'en halkooɓe, ɓe torri ɓe. 

50  O naŋgtaay ɓernuki maako, o hisnaay yoŋkiiji maɓɓe, ammaa o halki ɓe bee nyawu kalluŋgu, ndaaɓoowu. 

51  O mbari ɓiɓɓe afɓe Misra'en, nder ci'e Haamu'en. 

52  Bana baali o wurtiniri yimɓe maako yaasi, bana tokkere o ɗowri ɓe nder ladde. 

53  O yahri ɓe jam, ɓe kultoraay, yaake maayo moɗi konne'en maɓɓe. 

54  O nastini ɓe lesdi maako ceniindi, o yahri ɓe haa hooseere nde o nyaamno. 

55  O riiwi ummaatooje yeeso maɓɓe, o yeɗani le'i Isra'iila maral, ɗi njooɗi ton. 

56  Ammaa ɓe poondi Allah Ɓaŋiiɗo, ɓe tuurtani mo, ɓe kakkilanaay seedamkuuji maako. 

57  Ɓe tuurtani mo, ɓe zammbi mo bana kaakiraaɓe maɓɓe, ɓe mboofi bana kuri piɗaaɗi bee lagaawal ɓosliiŋgal. 

58  Ɓe ɓernini mo bee nokkuuje maɓɓe towɗe, ɓe ummini kaajal maako bee labbi maɓɓe. 

59  Allah laari ɗum, o ɓerni, o wudini Isra'iila. 

60  O acci joonde maako haa Silo, laymaaru maako ndu o tigguno caka yimɓe. 

61  Sundukru alkawal maako waŋginanndu baawɗe maako e tedduŋgal maako, o acci konne'en njaɓti ndu. 

62  O hokki ummaatoore maako haa kaafahi konne'en, o ɓernani yimɓe laatiiɓe maral maako. 

63  Nder ummaatoore maako, yiite nyaami sukaaɓe suɓaaɓe, faanyɓe nanaay gimol teegal. 

64  Liman'en maayri bee kaafahi, rewɓe yurumɓe keɓaay woyugo maayɓe muuɗum'en. 

65  Nden Jawmiraawo fini bana ɗaaniiɗo, bana konoowo mo nguykinoojam hokki ɗum semmbe. 

66  O lorni konne'en maako ɓaawo, o toskini ɓe haa foroy. 

67  O wudini danygol Yusufu, o suɓaay lenyol Efrayim. 

68  Ammaa o suɓi lenyol Yahuuda e hooseere Siyona nde o yiɗi. 

69  O nyiɓi suudu maako seniindu bana joole haa asama, o tabitini ndu haa foroy bana lesdi. 

70  O suɓi Daawuda, jaggiiɗo maako, o hooci mo haa waalde tokkere maako, 

71  ngam taa o tokko durugo baali, ammaa o dura danygol Yaakubu ummaatoore maako, waato Isra'iila, maral maako. 

72  Daawuda duri ɓe bee ɓernde laaɓnde, o ɗowri ɓe bee anndal.

