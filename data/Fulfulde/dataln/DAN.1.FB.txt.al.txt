1  Nder nduuɓu laamu Yehoyakim, laamiiɗo Yahuuda, tataɓu, Nabukodonosor, laamiiɗo Baabila, wari, hippi Urusaliima. 

2  Jawmiraawo hokki mo Yehoyakim, laamiiɗo Yahuuda, non boo yeɓre kuuwruɗe gonɗe nder haykaliiru Allah. Nabukodonosor yahri ɗe haa suudu ɗowanteeɓe muuɗum haa lesdi Sine'ar, nastini ɗe nder ndesaari ɗowanteeɓe mum. 

3  Nden o umri Aspenas, mawɗo saraaki'en maako, o suɓa caka Isra'iila'en, derke'en woɗɓe diga danygol laamiiɗo e tedda-asli'en. 

4  Ɓen ngalaa batte, ŋarniiɓe, marɓe faamu e hikma fuu, jaŋnguɓe, hakkilɓe, fotanɓe ngam kuugal nder saare laamiiɗo. Sey ɓe ekkito boo wolde e binndol Kaldiya'en. 

5  Laamiiɗo darni: Kala nyalaade fuu o yeɗi ɓe diga nyaamdu e njaram maako, ɓe njaŋnga duuɓi tati, ɓaawoɗon ɓe puɗɗan kuugal yeeso laamiiɗo. 

6  Woodi caka maɓɓe Yahuudu'en woɗɓe: Daniyel, Hananiya, Miisayel e Azariya. 

7  Mawɗo saraaki'en hokki ɓe inɗe kese. O ewni Daniyel Beltesacar, Hananiya boo Sadarak, Miisayel boo Meesak, Azariya boo Abed-Nego. 

8  Daniyel annini taa o soɓna hoore maako bee nyaamdu e njaram laamiiɗo. Ngam man o tori mawɗo saraaki'en taa o doola mo soɓnugo hoore maako. 

9  Allah heɓni mo mo'ere e hinnuye haa mawɗo saraaki'en oo. 

10  Ammaa o wi'i Daniyel: “Mi ɗon hula jaagorɗo am laamiiɗo. Kaŋko umri ko on nyaamata e ko on njarata. Mi wonan nder joote maayde to o yi'i geese mooɗon mbooɗaay bana geese ngorgiraaɓe mooɗon.” 

11  Nden Daniyel wi'i kaliifaajo mo mawɗo saraaki'en jo'ini dow Daniyel e Hananiya e Miisayel e Azariya. 

12  O wi'i mo: “Foondu maccuɓe ma nyalɗe sappo. Accu min nyaama haakooji tan e min njara boo ndiyam tan. 

13  Ɓaawoɗon a laara jaati amin bee jaati derke'en nyaamanɓe nyaamdu laamiiɗo. Nden waɗ min fodde ko tammiiɗa yi'ugo.” 

14  Kaliifaajo go jaɓani ɓe, o foondi ɓe nyalɗe sappo. 

15  Nde nyalɗe man timmi, o tawi jaati maɓɓe ɓuri jaati derke'en nyaamɓe nyaamdu laamiiɗo fuu wooɗugo e tekkugo. 

16  O itti geɗal nyaamdu e njaram maɓɓe, o nyaamni ɓe haakooji tan. 

17  Derke'en nayo ɓe'e, Allah hokki ɓe anndal e faamu nder binndi e nder hikma fuu. Daniyel waawi fassitirgo koyɗi e wahayuuji fuu. 

18  Nde saa'iire nde laamiiɗo ta'uno ngam haa ɓe ngadda derke'en fuu yeeso maako yotti, mawɗo saraaki'en yahri ɓe. 

19  Laamiiɗo wolidi bee maɓɓe, ammaa walaa koo gooto maɓɓe foti bee Daniyel e Hananiya e Miisayel e Azariya. Ngam man ɓe puɗɗi kuugal yeeso laamiiɗo. 

20  Koo ndey laamiiɗo ƴami ɓe fuu, o tawi ɓe ɓuri laarooɓe e waɗooɓe hatti nder laamu maako fuu hikma e hakkiilo nde sappo. 

21  Daniyel jooɗi ton haa wargo hitaande nde Koores laamani Baabila.

