1  “Ummin gookaali seyo, an dimaro mo meeɗaay danyugo! Welweltu, hoolu bee seyo, an mo meeɗaay luuweego! Ngam ɓikkoy geewaaɗo ɓuran ɓikkoy te'aaɗo ɗuuɗugo.” Non Jawmiraawo wi'i. 

2  Yaajin babal suudu laymaaru ma. Sey ɓe mbe'ita wiirndallooji jooɗorde ma, taa famɗin. Juttin ɓoggi maaru, tiggu tiggirɗe ma booɗɗum. 

3  Ngam a yaajan haa nyaamo e nano. Danygol ma heɓtan lesdi ndi ummaatooje nyaami ɗum, hebbinan berniiji geewaaɗi. 

4  Taa hul, ngam a semtintaake. Taa sakla, ngam a toskintaake. A yejjitan toskaare nderkaaku ma, a meetataa siftorgo mbustu suddaare ma. 

5  Ngam tagɗo ma laatoto gorko ma, Jawmiraawo honooɓe asama woni innde maako, coottoowo ma, ɗum Ceniiɗo Isra'iila, o ewneteeɗo Allah duniyaaru fuu. 

6  A nanndi bee debbo accaaɗo, mo hakkiilo mum sakli, ammaa Jawmiraawo ewni ma. Goɗɗo wudinan debbo sukaaku mum na? Non Allah ma wi'i: 

7  “Mi acci on wakkati seɗɗa, ammaa mi jaɓan on bee enɗam ɗuuɗɗam. 

8  Nde tikkere am saati, mi suuɗi on yeeso am wakkati seɗɗa, ammaa mi enɗan on bee mbooɗeeŋga nduumiiŋga.” Non Jawmiraawo coottoowo ma wi'i. 

9  “Ɗum laatanto on bana nder zamanu Nuuhu: Mi hunino ilamji meetataa ilnugo lesdi. Bana non boo kunortoomi jonta mi meetataa tikkango on e telɓango on. 

10  Koo to kooseeje cotti, towndiije boo ndimmbake, mbooɗeeŋga am sottantaa on, alkawal salaaman am bee mooɗon dimmbataako.” Non Jawmiraawo enɗoowo on wi'i. Urusaliima kesol 

11  An Urusaliima, a ɓillaaɗo, keni ndimmbini ma, walaa mo de'itini ma! Ndaa, mi nyiɓtoto mahi ma dow kaa'e ɓaleeje. Mi wallinan caɓɓaaje ma bee kaa'e safira. 

12  Mi lamsoto mahi ma bee kaa'e boɗeeje. Mi waɗan dammuɗe ma bee kaa'e ɗelkooje e mahi taariiɗi ma fuu bee kaa'e marɗe saman. 

13  Ɓikkoy ma fuu laatoto pukara'en Jawmiraawo. Salaaman ɓikkoy maaɗa ɗuuɗan. 

14  A tabitan bee adilaaku. A daayoto ɓillaare, a hulataa fahin. A daayoto kultoreeŋgol boo, ngol ɓaditittaako ma. 

15  To goɗɗo ukkanake ma, ɗum iwaay diga am. Koo moy jokkiranɗo bee maaɗa do'oto daliila ma. 

16  “Ndaa, min tagi kilaajo puufanɗo ƴulɓe jamnaaɗe ngam waɗugo balmi koo ɗiye. Min tagi nattinoowo boo ngam nattingo balmi ɗi'i. 

17  Balmol taaskaaŋgol ngam naawnugo ma meemataa ma. A do'an wullotooɓe ma fuu. Non maral suka'en Jawmiraawo wa'i, mi waɗanan ɓe adilaaku am.” Non Jawmiraawo wi'i.

