1  Jawmiraawo wi'i: “Nane, onon liman'en! Keɗite booɗɗum, onon Yimɓe laamu Isra'iila! Keɗite, onon yimɓe saare laamiiɗo! Ngam haa mooɗon kiita wari. Ammaa on laati tuuforgol haa Mispa e zubaawol be'itaaŋgol dow hooseere Taboora. 

2  Ɓe ngasi ngaska lugguka haa Sittim. Ngam maajum ɓoccanmi ɓe fuu. 

3  Mi anndi Efrayim. Isra'iila suuɗaaki yeeso am. Jonta Efrayim waɗi daakaareeku, Isra'iila soɓi. 

4  Kuuɗe maɓɓe ɗon kaɗa ɓe loraago haa Allah maɓɓe, ngam ruuhu daakaareeku ɗon caka maɓɓe, ngam ɓe anndaa yam min Jawmiraawo. 

5  Mawnitaare Isra'iila laati wullaandu dow hoore mum. Isra'iila e Efrayim pergoto ngam aybeeji muuɗum'en, Yahuuda boo fergoto hawtaade bee maɓɓe. 

6  Ɓe ngardan bee dammooji maɓɓe e na'i maɓɓe ngam ɓe ɓadita Jawmiraawo, ammaa ɓe tawataa mo, o daaytake ɓe. 

7  Ɓe zammbi Jawmiraawo, ngam ɓe ndanyi ɓiɓɓe njaalu'en. Ammaa jonta, nder lewru wooru tan, ɓe kalkan, kamɓe bee jawdi maɓɓe. 

8  Kadi puufe luwal haa Gibiya, puufe ngal haa Rama, koole haa Baytawiina: Benyamin, konne'en ɗon ɓaawo ma! 

9  Nyalaade mi waɗata kiita, Efrayim laatoto winnde. Mi anndinan le'i Isra'iila ko tammi wargo fakat. 

10  Ardiiɓe Yahuuda laati bana sottinooɓe keeri. Mi rufan tikkere am dow maɓɓe bana ndiyam. 

11  Efrayim yiɗi tokkaago meereejum. Ngam maajum o toonyaama, kiita do'i mo. 

12  Mi laatanto Efrayim bana mbordi, mi laatanto Yahuuda bana nyawu nyaamoowu i'e. 

13  Efrayim yi'i nyawu muuɗum, Yahuuda boo yi'i huuduure muuɗum. Nden Efrayim yehi Assuura, neldi laamiiɗo mawɗo habaru. Ammaa kaŋko o waawataa yamɗitingo on, o waawataa hurgugo huuduure mooɗon. 

14  Ngam min mi laatanto Efrayim bana mbarooga, mi laatanto Yahuuda bana mbarooga cemmbiɗŋga. Mi seekan, nden mi dilla. Mi jaɓtan, walaa kisnanɗo ɓe. 

15  Mi dillan, mi loro haa nokkuure am, sey to ɓe tuubi, ɓe ɗakkotiri bee am, sey to ɓe torake yam bee tiinaare ngam ɓillaare maɓɓe.”

