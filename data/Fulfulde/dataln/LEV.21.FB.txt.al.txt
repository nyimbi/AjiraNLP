1  Jawmiraawo umri Muusa, o wi'a liman'en danygol Haruna ni'i: “Taa goɗɗo limanjo soɓna hoore mum bee maayɗo jama'aare mum, 

2  sonaa to ɗum daada maako malla baaba maako malla ɓiyiiko gorko malla ɓiyiiko debbo malla deerɗiiko gorko, 

3  malla deerɗiiko debbo jooɗiiɗo haa saare maako, mo te'aaka tawon. 

4  Taa o soɓna hoore maako, ngam o hooreejo caka banndiraaɓe maako, ngam taa o wonna senaare maako. 

5  Taa liman'en pemmba ko'e mum'en, taa ɓe ta'a bakkuɗe maɓɓe, taa ɓe ƴara ɓalli maɓɓe boo. 

6  Sey ɓe laato senaaɓe ngam am, taa ɓe coɓna innde am. Ɓe ɗon lii'ano yam guleteeɗi e dokke nyaamdu, ngam man ɓe laato seniiɓe. 

7  Taa limanjo te'a debbo daakaareejo malla toskaaɗo malla ceeraaɗo. Ngam limanjo o cenaaɗo ngam Allah maako. 

8  Sey yimɓe fuu ndaara limanjo bana ceniiɗo, ngam o ɗon lii'ano yam dokke nyaamdu. Min Jawmiraawo mi ceniiɗo, mi cenoowo yimɓe am boo. 

9  To ɓii limanjo debbo laati daakaareejo, o toskini baaba maako, sey o wule bee yiite. 

10  Hooreejo liman'en moytaaɗo hoore bee nebbam cenirɗam, kalfitinaaɗo limanku bee ɓornugo mo limce ceniiɗe, taa o yoofa gaasa hoore maako, taa o seeka limce maako boo ngam woyugo maayɗo. 

11  -

12  Taa o wurto suudu am seniindu ngam o nasta suudu ndu maayɗo woni e mum, koo to ɗum baaba maako malla daada maako. O cenaaɗo ngam am bee nebbam cenirɗam. Ngam man taa o soɓna hoore maako bee maayɗo koo moye, ngam taa o soɓna suudu am seniindu, Min woni Jawmiraawo. 

13  Sey o te'a paanyo debbo mo meeɗaay anndugo gorko tawon. 

14  Taa o te'a debbo mo gorum maayi malla ceeraaɗo malla daakaareejo, sey paanyo mo meeɗaay anndugo gorko tawon, mo jama'aare maako boo. 

15  To naa non, o soɓnan danygol maako. Min Jawmiraawo mi seni mo.” 

16  Jawmiraawo umri Muusa, 

17  o wi'a Haruna ni'i: “To goɗɗo danygol ma woodi jiija koo kaye haa ɓanndu, taa o lii'ano yam dokkal nyaamdu. Ɗum laatano gide mon fuu umroore haa foroy. 

18  Walaa marɗo jiija haa ɓanndu lii'anto yam dokkal nyaamdu, walaa bumɗo malla boosɗo malla seeka-hundukoojo malla marɗo tergal gootal juutŋgal 

19  malla mo kosŋgal mum yewi malla mo juŋngo mum yewi 

20  malla ƴukko malla maajuujuujo malla marɗo ndaneeri yiitere malla marɗo gaaye cewɗe malla saɗawre feere malla waraaɗo boo. 

21  To goɗɗo danygol Haruna limanjo woodi jiija koo kaye haa ɓanndu, taa o lii'ano yam dokkal nyaamdu. 

22  O nyaaman dokke lii'anteeɗe yam, waato nyaamdu seniindu e nyaamdu ɓurndu senaago. 

23  Ammaa taa o ɓadito wiirndallo nder suudu am koo hirsirde boo, ngam o woodi jiija haa ɓanndu. Taa o soɓna kuuje am ceniiɗe, ngam min woni Jawmiraawo cenoowo ɗe.” 

24  Muusa yecci ɗum Haruna e ɓiɓɓe Haruna e Isra'iila'en fuu.

