1  Sawulu wi'i ɓiɗɗo muuɗum Yonatan e saraaki'en muuɗum o tammi mbarugo Daawuda. Ammaa Yonatan soobiri bee Daawuda masin. 

2  Ngam maajum o reentini Daawuda, o wi'i: “Baaba am ɗon ɗaɓɓa mbarugo ma. Hakkil jaŋngo fajiri, suuɗa, nyukka. 

3  Min kam mi wurtoto, min bee baaba am, mi daro kommbi maako haa ngesa haa ngonɗa. Nden mi wolwana mo haala maaɗa, haa mi heɓta no ka wa'i. Ɓaawoɗon mi anndinte.” 

4  Yonatan mani Daawuda haa noppi baaba mum. O wi'i mo: “Barkaama, taa waɗan suka ma Daawuda aybe, ngam o waɗanaay ma aybe, ammaa o waɗi ko nafete masin, 

5  ngam o suklanaaki yoŋki maako nde o haɓi bee Goliyat, o mbari mo. Bee maako Jawmiraawo hisniri Isra'iila fuu. An boo a yi'i ɗum, a seyori ɗum. Ngam ɗume a yiɗi waɗugo aybe bee mbarugo goɗɗo mo waɗaay aybe? A walaa daliila sam.” 

6  Sawulu nanani Yonatan, o huni hunayeere, o wi'i: “Fakat mi ɗon hunoro Jawmiraawo geeto, Daawuda, o mbarataake.” 

7  Yonatan ewni Daawuda, yecci mo haala man fuu. Nden o yahri mo haa Sawulu, Daawuda boo jooɗi haa saare Sawulu bana naane. 

8  Haɓre bee Filisti'en fuɗɗiti. Daawuda yehi, haɓi bee maɓɓe, jaali ɓe jaalorgal maŋngal haa ɓe ndoggi. 

9  Nyannde feere, nde Daawuda ɗon fiya moolooru yeeso Sawulu, ruuhuwol kalluŋgol iwŋgol haa Jawmiraawo wari dow laamiiɗo fahin. O ɗon jooɗi haa suudu maako, labbo ɗon haa juŋngo maako. 

10  O ɗaɓɓi tiggugo Daawuda bee labbo haa mahol, ammaa Daawuda ruuɗi ngo, ngo tiggi haa mahol. Bee jemma Daawuda doggi, daɗi. 

11  Sawulu neli nelaaɓe haa saare Daawuda, haa ɓe ayna mo, ɓe mbara mo jaŋngo maajum fajiri. Ammaa Mikal, debbo Daawuda wi'i gorum: “To a hisnaay yoŋki ma jemmaare nde'e, ɓe mbarete jaŋngo.” 

12  O jippini mo gal wurdere mahol, o wurti, o doggi, o daɗi. 

13  Nden Mikal hoo'i lawru saare, wallini ndu dow be'itte. Haa hoore maaru o waɗi tayre laral mbeewa bee gaasaaji. O suddi lawru bee limce. 

14  Nde Sawulu neli nelaaɓe ngam naŋngugo Daawuda, Mikal wi'i ɓe: “O nyawɗo.” 

15  Sawulu neli ɓe fahin, umri ɓe ɓe nasta suudu, ɓe ndaara Daawuda. O wi'i: “Ngadde mo bee be'itte maako fuu ngam haa mi mbara mo.” 

16  Nelaaɓe nasti suudu, tawaay Daawuda, sey lawru tan ɗon dow be'itte, bee gaasaaji mbeewa haa hoore maaru. 

17  Sawulu ƴami Mikal: “Koni mbaɗɗa mi rikici bee wallugo konneejo am haa o daɗi?” Mikal jaabi mo: “O wi'i o mbaratam to mi yoofaay mo.” 

18  Ammaa Daawuda daɗi, yehi Rama, haa Samuyila. O yecci mo ko Sawulu waɗi mo fuu. Nden o yahdi bee Samuyila haa Nayot. 

19  Nde Sawulu nani Daawuda ɗon ton, 

20  o neli nelaaɓe ngam haa ɓe naŋnga mo. Wakkati ɓe njotti ton, jama'aare annabi'en ɗon waɗa annabaaku. Samuyila, ardiiɗo maɓɓe boo ɗon dari kommbi maɓɓe. Nde yimɓe Sawulu ngi'i ɗum, Ruuhu Allah wari dow maɓɓe, ɓe puɗɗi waɗugo annabaaku. 

21  Goɗɗo wi'i ɗum Sawulu. O neli nelaaɓe woɗɓe. Kamɓe boo ɓe puɗɗi waɗugo annabaaku. Fahin Sawulu neli nelaaɓe, ammaa kamɓe boo ɓe mbaɗi annabaaku. 

22  Nden Sawulu bee hoore mum yehi Rama. Nde o yotti waawru mawndu haa Seku, o ƴami haa o tawata Samuyila e Daawuda. Ɓe njaabi mo: “Ɓe ɗon haa Nayot haa Rama.” 

23  Saa'i o ɗon yaha ton, Ruuhu Allah wari dow maako kaŋko boo, o ɗon tokko laawol maako, o ɗon waɗa annabaaku haa o yotti Nayot haa Rama. 

24  O ɓorti limce maako, o waɗi annabaaku yeeso Samuyila haa o somi, o do'i. Luttuɗum nyalawmaare maajum e jemmaare maajum fuu o ɗon waali haa lesdi o temmbo. Bana nii geccawol fuɗɗiri: Sawulu boo ɗon caka annabi'en na?

