1  Ayuba jaabi: Ayuba 

2  Ndey accoton ɓillugo yam? Haa ndey tokkoton torrugo yam bee bolle mooɗon? 

3  On kuɗi yam nde sappo! Koni torroton yam bilaa semteende? 

4  Koo to gooŋga mi laatake aybuɗo, min aybe man laarani. 

5  On fuu on tammi on ɓuri yam, on ɗon aybinammi daliila toskaare am. 

6  Ammaa paame booɗɗum, ɗum Allah toonyi yam, bee tuuforgol maako o naŋngi yam. 

7  To mi wooki daliila toonyaare nde'e, walaa mo jaabatammi. To mi wooki ngam ballal, walaa mo suklanta haala kiita am! 

8  Allah maɓɓi laawol am, saalaago haa ton heɓataako sam. O nyiɓɓini laabi am. 

9  O itti daraja am, o jaɓti yam hormu, o hooci boo meetalol hoore am. 

10  O nattidini yam, mi majji, o ittani yam tammunde bana ɓe ɗoofirta lekki. 

11  O ukkani yam tikkere maako fuu, o laari yam bana gooto caka konne'en maako. 

12  Ndaa, mooɓe maako ɗon ngara. Ɗe mbaɗan buuwol haa yotto yam, ɗe ngaran taaraago laymaaru am. 

13  Allah waɗi deerɗam'en fuu ndaayo yam, anndunooɓe yam naane, ɓe anndaa yam sam. 

14  Banndiraaɓe am acci yam, soobiraaɓe am ngejjiti yam. 

15  Bana koɗo, non hoɗɓe e horɓe am ɗon ndaarammi, bana goɗɗo mo iwi lesdi ngoɗndi. 

16  To mi ewnake kuuwoowo am, o jaabataako sam, to mi torake ballal, o nanataa sam. 

17  Koo foofaaŋgo am ɗon nyiddi haa debbo am, bana kaccuɗo laatiimi yeeso ɓiɓɓe am. 

18  Ndaa, koo ɓikkoy pamaroy ɗon njawo yam, to koy ngi'i yam, koy ngaran haa koy njalammi. 

19  Soobiraaɓe am hooliiɓe, kamɓe fuu ɓe ɗon ɗoylammi, koo yiɗaaɓe am ngayliti, ɗon konammi. 

20  Ndaa, mi foo'i jamum, sey laral bee i'e tan lutti. 

21  Onon soobiraaɓe, enɗeeɗam, useni enɗeeɗam! Juŋngo Allah fiyi yam. 

22  On ɗon taasnammi tum bana Allah waɗata, on ɗon torrammi ɗuuɗɗum. On caftataa na? 

23  Kadi, bolle am fuu, sey goɗɗo winnda ɗe, ko mi wi'i, o winnda ɗum haa deftere. 

24  Bee njamndi ceeɓndi, ɓe mbinnda ɗum dow hayre, dalma ɓalwina binndol haa ngol duumo. 

25  Mi anndi laaɓɗum, coottoowo yam o geeto, haa timmoode o daroto dow lesdi. 

26  Saa'i maajum, to nyolol nyaami laral am, nden kam mi yi'an Allah, min bee hoore am. 

27  Walaa seko, mi yi'an mo bee gite am. Naa jananno mi yi'ata, sey kaŋko tan! Kanjum ɓernde am yenwata nder am. 

28  On ɗon mbi'a: “Ngam ɗume taasneten mo? Sey en keɓa daliila wullaago mo.” 

29  Kayto! Kultorane ko'e mon kaafahi, irin tikkere nde'e he'i maayde non, haa on paama, on annda kiitotooɗo ɗon.

