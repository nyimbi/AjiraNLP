1  Bee jemma mi ɗon dow be'itte am, mi tefi mo ɓernde am yiɗi, mi tefi, ammaa mi tawaay mo sam. 

2  Sey mi ummo, mi waanca nder berniwol fuu, mi yaha haa laabi e babe boo, mi tefa mo ɓernde am yiɗi. Mi tefi, ammaa mi tawaay mo. 

3  Mi fotti bee aynooɓe, taarooɓe nder berniwol, mi ƴami ɓe: “On ngi'i mo ɓernde am yiɗi na?” 

4  Mi saali ɓe, nii seɗɗa mi tawi mo ɓernde am yiɗi. Mi naŋngi mo, nden mi yoofaay mo sam, mi yahri mo suudu daada am, haa jooɗorde debbo danyɗo yam. 

5  Faanyɓe rewɓe Urusaliima, kunaneeɗam bee lelji e kampure: Taa pindine yiide, taa ndaame nde, sey to nde yelake! Yimooɓe 

6  Ɗum moy warata ɗo diga ladde? Ɗum ɗon nanndi bee daŋraŋge cuurɗe, bee uureeŋga baɗaadi e uurle, e uurle kurooriije piloowo koo ɗeye. 

7  Ndaa, ɗum leeso laamiiɗo Suleymaanu, honooɓe Isra'iila semmbiɗɓe cappanɗe njoweego ɗon taari ngo. 

8  Fuu ɓe ɗon njogi kaafaaje, koo moy maɓɓe woowi konu, koo moy maɓɓe ɗon wakki boo kaafahi muuɗum ngam faddaago diga joote jemma. 

9  Suleymaanu waɗani hoore muuɗum koromwal, o waari ngal bee leɗɗe iwɗe diga laynde Libanon. 

10  O waari kosɗe maagal bee cardi, ɓaawo maagal boo bee kaŋŋeeri, jooɗorde maagal bee batta mboɗeewa, faanyɓe rewɓe Urusaliima boo kuuwi, kamɓe tuppiti gaflaaje maagal bee yiide. 

11  Faanyɓe rewɓe Siyona, ngurte, ndaare laamiiɗo Suleymaanu. Ndaare woronnde nde daada laamiiɗo hufni mo ngam nyalaade ɓaŋgal maako, ngam nyalaade seynannde mo ɓernde.

