1  Ndaa, Allah Jawmiraawo honooɓe asama ittan ballal koo ngale nder Urusaliima e Yahuuda, o ittan nyaamdu e ndiyam fuu. 

2  Non boo cemmbiɗɗo e konoowo, kiitoowo e annabiijo, baɗoowo hatti e ndottiijo, 

3  hooreejo dow yimɓe cappanɗe njowo e tedduɗo, carwoowo, hiilaajo goniijo e buudeejo mawɗo. 

4  Mi jo'inan derke'en ardiiɓe maɓɓe, ɓikkoy laamanto ɓe. 

5  Caka ummaatoore, yimɓe ɓillotiran, koo moy fuu ɓillan keeddiɗɗum. Suka ummanto ndottiijo, leesɗo boo ummanto tedduɗo. 

6  Goɗɗo naŋngan deerɗum nder saare baaba mum, wi'an ɗum: “A mari alkibbaare, laata ardiiɗo amin, a mara bille ɗe'e!” 

7  Nyalaade man kaŋko o jaaboto: “Naa mi kurgoowo. Nder saare am walaa nyaamdu, walaa alkibbaare. Taa ndokkeeɗam laamu dow ummaatoore.” 

8  Fakat Urusaliima yani, Yahuuda do'ake. Ɓe ɗon ndartano Jawmiraawo bee bolle e kuuɗe maɓɓe, ɓe tuurtani tedduŋgal maako. 

9  Ƴaggaare maɓɓe ɗon aybina ɓe. Ɓe ɗon mbaŋgina hakke maɓɓe bana yimɓe Sodoma, ɓe nyukkataa ɗum. Kayto! Ɓe ɗon taaskitina sarru ko'e maɓɓe. 

10  Mbi'e adili'en keɓan hayru, ngam ɓe naftoran nafuuda kuuɗe maɓɓe. 

11  Bone laatanto kalluɗo! O yaran bone, ngam kuugal juuɗe maako loroto dow hoore maako. 

12  Toonyotooɓe ummaatoore am ɗum ɓikkoy, rewɓe ɗon laamano nde. Yimɓe ummaatoore am, ɗowooɓe mooɗon ɗon majjina on, ɓe mbonni laawol ngol tokkiiɗon. 

13  Jawmiraawo ummi ngam wullaago, o ɗon dari ngam hiitaago ummaatooje. 

14  Jawmiraawo hiitoto ndotti'en e ardiiɓe ummaatoore muuɗum, o wulloto ɓe bee wi'ugo: “On nyaami ngesa inabooje. Ci'e mooɗon ɗon keewi ko njaɓtuɗon haa laafuɓe. 

15  Koni njaaɓoton ummaatoore am? Koni namoton geese talaka'en?” Nii Jawmiraawo Allah, honooɓe asama wi'i. Kiita dow rewɓe Urusaliima 

16  Jawmiraawo wi'i: “Rewɓe Urusaliima mawniti, nder yahdu maɓɓe ɓe ɗon naɗɗina daande, ɓe ɗon cakkina gite, ɓe ɗon ndajja bee waɗugo hoolo bee jawe kosɗe maɓɓe. 

17  Ngam maajum mi felliɗinan ɓe, mi ittan gaasa dow tiiɗe maɓɓe.” 

18  Nyalaade man, Jawmiraawo ittan pawne fuu: Jawe kosɗe e sallabiije e suuraahoy lewru, 

19  palamje e seemdeeje e cuddaaje, 

20  mojaaje e pegge e taadorli e paali uurdi e layaaji, 

21  kalagaaje kooli e kalagaaje kine, 

22  jaage e gude e marabbaaje e boorooji, 

23  daarorɗe e limce ɗigguɗe e meetali e cuumli. 

24  Haa pellel uurdi kacceeŋga laatoto, haa pellel taadorgol, ɗum ɓoggol, haa pellel moorgol, ɗum fellere, haa pellel limce ɗigguɗe, ɗum limce buhuuje, haa pellel ŋarol boo, ɗum ɓattarre njeyaaŋgu. 

25  Urusaliima, worɓe ma maayran bee kaafahi, koo semmbiɗɓe maaɗa boo ndo'oto nder haɓre. 

26  Berniwol Siyona uuman, sunoto. Ngol soonyoto koo ɗume, ngol deppoto haa lesdi.

