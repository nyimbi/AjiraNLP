1  Ummaatoore wonnde nder nyiɓre yi'i annoora makka. Annoora yaynani jooɗiiɓe nder lesdi ndi nyiɓre maayde. 

2  An yaa Jawmiraawo, a mawnini nde, a ɗuɗɗini seyo maare. Yimɓe maare ɗon ceyo yeeso maaɗa bana ɓe ceyorto wakkati codol, bana ɓe mbelmbeltata haa cennduki keɓal konu. 

3  Ngam a yewi kaɓɓirgal doŋngal maɓɓe e leggal dow balbe maɓɓe e sawru toonyooɓe ɓe, bana ɓooyma nder nyalaade Mediyan. 

4  Paɗe caatuɗe ɗe honooɓe e limce tallaaɗe nder ƴiiƴam fuu, ɗe nguleteeɗe, ɗe laatoto nyaamdu yiite. 

5  En ndanyanaama ɓiŋngel, en ndokkaama ɓiɗɗo gorko! Laamu wallinaama dow balawal maako, ɓe inndan mo: Carwoowo kaayeefiijo, Allah cemmbiɗɗo, Baaba duumiiɗo, laamiiɗo salaaman. 

6  O mawninan baawɗe laamu maako, o hokkan leeso laamu Daawuda e maral mum fuu salaaman ka timmataa sam, o semmbiɗinan laamu maako, o tabitinan ngu bee kiita ndarnuka e adilaaku, diga jonta haa foroy. Jawmiraawo honooɓe asama waɗan ɗum nder tiinaare mum. Tikkere Jawmiraawo dow Isra'iila 

7  Jawmiraawo neli koŋngol dow danygol Yaakubu, ngol laarani Isra'iila. 

8  Ummaatoore fuu anndan ngol, waato Efrayim e jooɗiiɓe haa Samariya, wolwanɓe bee mawnitaare e elewre: 

9  “Birikje ngibbi, ammaa min nyiɓtoto bee kaa'e cehaaɗe. Dundeeje pe'aama, ammaa min ɗisan leɗɗe cemmbiɗɗe haa nokkuuje maaje.” 

10  Ammaa Jawmiraawo jaalini konne'en Recin dow maɓɓe, o ummini konne'en maɓɓe, 

11  Siriya'en diga fuunaaŋge e Filisti'en diga hiirnaaŋge. Ɓe moɗan Isra'iila bee hunnduko makko. Bee non fuu, tikkere Jawmiraawo feewtaay, juŋngo maako ɗon forti tawon. 

12  Ammaa yimɓe ummaatoore lortaaki haa piyɗo ɓe, ɓe ngartanaay Jawmiraawo honooɓe asama. 

13  Ngam man nder nyalaade woore, Jawmiraawo ta'an nder Isra'iila hoore e wicco, lisal dibinoohi e kewal. 

14  Ndottiijo e tedduɗo, kamɓe ngoni hoore. Annabiijo ekkitinanɗo fewre, kaŋko woni wicco. 

15  Ɗowooɓe ummaatoore nde'e ɗon majjina nde, ɗowaaɓe maare boo ɗon cakli. 

16  Ngam man Jawmiraawo seyortaako derke'en maɓɓe, o yurmintaa atiime'en maɓɓe e rewɓe maɓɓe yurumɓe. Ngam ɓe fuu ɓe halluɓe, naafiki'en. Kunnduɗe fuu ɗon mbolwa faataare. Bee non fuu, tikkere Jawmiraawo feewtaay, juŋngo maako ɗon forti tawon. 

17  Halleende wulan bana yiite wulanŋge gi'e e giŋngille, nge jamnan laynde sukkunde, haa nge ummina cuurɗe bana daŋraŋgal. 

18  Tikkere Jawmiraawo honooɓe asama wuli lesdi, ummaatoore laati bana nyaamdu yiite, walaa enɗuɗo deerɗum. 

19  Ɓe ɗon ceela kusel haa nyaamo, ammaa dolo ɗon. Ɓe ɗon nyaama ngel haa nano, ammaa ɓe kaarataa. Koo moy ɗon nyaama kusel keeddiɗɗum: 

20  Manassa ɗon nyaama Efrayim, Efrayim boo ɗon nyaama Manassa, ɓe ɗiɗo fuu ɓe kawti dow Yahuuda. Bee non fuu, tikkere Jawmiraawo feewtaay, juŋngo maako ɗon forti tawon.

