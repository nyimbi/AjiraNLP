1  Elihu tokki wolwugo, wi'i: Elihu 

2  Onon hikma'en, keɗite bolle am! Onon annduɓe, noppi mon nanammi! 

3  Nofru neɗɗo ɗon senndira bolle fuu, bana hunnduko mettorto nyaamdu fuu. 

4  Sey en cenndira jonta ko fotti, caka meeɗen en keɓtu ko wooɗi. 

5  Ndaa nii Ayuba wi'i: “Mi adiliijo, ammaa Allah kam sottini gooŋgaaku am. 

6  Koo mi gooŋɗuɗo, kaŋko o fewnatam, meere non mi juwaaɗo, mi nyawndataa sam.” 

7  Neɗɗo moye ɗon nanndi bee Ayuba? Bana ndiyam o yardata yawaare. 

8  O ɗon tokkodo laawol bee aybuɓe, o ɗon yaha nder kawtal bee halluɓe. 

9  Ngam o wi'i: “Ɗum nafataa neɗɗo sam, to o ɗaɓɓiti yerduye Allah tan.” 

10  Onon marɓe hakkiilo on nanammi! Kadi Allah ɗon waɗa zunuuba na? Kadi Allah Baawɗo ɗon sottina gooŋgaaku na? 

11  O ɗon warjo koo moy fodde kuuɗe mum, o ɗon hiito koo moy fodde laabi mum. 

12  Gooŋga, Allah waɗataa zunuuba sam, walaa sottingo gooŋgaaku haa maako sam. 

13  Moy laamini Allah dow lesdi? Moy halfini Allah duniyaaru? 

14  Ndaa, to Allah oo numani hoore mum, naŋgti poofɗe e Ruuhu haa ɓernde mum, 

15  nden kam ɓalli fuu njaawanan maayugo, koo moy fuu boo loroto haa mbulwuldi. 

16  To a mari hakkiilo, a nana! Sey a heɗito boo ko mi wi'ete: 

17  Ganyɗo gooŋga kam waawan ɗowugo yimɓe na? An a aybinan Baawɗo, Adiliijo na? 

18  Kaŋko tan wi'ata laamiiɗo: A meereejo! Haa mawɓe boo: “On halluɓe!” 

19  O ɓurnataa koo gooto nder tedduɓe, o ɓurnataa diskuɗo dow laafuɗo. Ngam kaŋko tagi ɓe fuu. 

20  Nden ɓe maaya law, caka jemma. Yimɓe ndiwnan, toonyooɓe fuu majjidan, koo to juŋngo meemaay ɓe, ɓe kalkidan. 

21  Gite Allah ɗon ayna yahdu ɓiɓɓe Aadama, o ɗon yi'a ko ɓe mbaɗata. 

22  Walaa nyiɓre koo ɗowdi ɓaleeri boo ngam haa baɗɗo zunuuba fuu nyukko. 

23  O maraay haaje linyugo goɗɗo hiddeko o ewno mo yeeso kiita. 

24  Bilaa linyuki, o ɓortan marɓe baawɗe, haa pellel maɓɓe, o jo'inan woɗɓe feere. 

25  Kuuɗe maɓɓe, fakat Allah anndi ɗe, Allah hippan ɓe jemma, o nama ɓe. 

26  Allah maaran ɓe fuu bana halluɓe caka wuro, haa yimɓe fuu ngi'a ɓe. 

27  Ngam ɓe celi, ɓe acci tokkaago mo, ngam ɓe kakkilanaay laabi maako fuu. 

28  Haa ɓe ngerɓi laafuɓe wookango mo, Allah nani gookaali man, walli ɓe. 

29  To o sirwake, moy foti felugo mo? To o wiirnake, moy heɓata yi'ugo mo? Ammaa Allah men suklanto yimɓe fuu, 

30  ngam taa gejjititɗo mo heɓa laamu sam, taa o nastina yimɓe nder hakke sam. 

31  Ammaa to goɗɗo wi'i Allah: “Mi aybuɗo, mi meetataa waɗugo halleende fahin, 

32  hakkeeji ɗi mi waawaay anndugo, hollam ɗum. Halleende nde mbaɗmi, mi meetataa waɗugo ɗum.” 

33  Allah warjo mo deydey numo maaɗa na? Ngam a sali, a wudini haala ka'a. Jonta suɓ, an, naa ɗum haala am. Ko a numata, yeccam ɗum, anndinam! 

34  Marɓe hakkiilo non boo hikma'en nanɓe yam, mbi'atam: 

35  “Walaa anndal nder koŋnguɗi Ayuba, bolle maako ɗe'e, ɗe paataaɗe.” 

36  Sey Ayuba foonde haa yotto kaakaadi man, ngam o jaabi bana halluɓe njaaborto. 

37  Dow hakke maako, o ɓesdi tuurtol, o hallini Allah bee bolle maako ɗuuɗɗe, o aawi seko caka meeɗen.

