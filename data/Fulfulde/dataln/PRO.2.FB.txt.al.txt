1  Ɓiŋngel am, to a jaɓi bolle am, to a sigake umrooje am haa maaɗa, 

2  to a hakkilani ko hikma ekkitinta, a huucitini ɓernde ma heedi faamu, 

3  to a torake hakkiilo, a ewnake bee sawtu haa a heɓa faamu, 

4  to a ɗaɓɓiti ngu bana cardi, a tefi ngu bana ndesaaje nyukkiiɗe, 

5  nden kam a faaman ko woni kulol Jawmiraawo, a heɓan anndal Allah. 

6  Ngam Jawmiraawo hokkata hikma, anndal e faamu iwan haa hunnduko maako. 

7  Kaŋko o ɗon walla gooŋga'en, o ɗon ayna huuwanɓe bee laaɓeeŋga ɓernde. 

8  O ɗon ayna waɗanɓe ko fotti, o ɗon ayna hoolaaɓe maako. 

9  To a nanani yam, a faaman ko fotti, ko gooŋɗi, ko wooɗi, a anndan huuwugo kuuɗe booɗɗe fuu. 

10  Kanjum hikma nastan ɓernde ma, anndal boo seynan yoŋki ma. 

11  Kirseeku reenete, faamu boo aynete, 

12  ngam daaytingo ma e laawol halluɓe, e wolwanɓe pewe. 

13  Ɓe acci laabi darnuɗi, ngam tokkaago nyiɓre. 

14  Ɓe ɗon ceyoro waɗugo kalluɗum, dabareeji kalluɗi laati welwelo maɓɓe. 

15  Ɓe celi gooŋga, ɓe ɗon tokko laabi leliiɗi. 

16  A hisan boo debbo jeenoowo, estanɗo ma bee bolle belɗe, 

17  mo acci gorko muuɗum, mo yejjiti alkawal teegal ngal o haɓɓino yeeso Allah. 

18  Laawol haa suudu maako ɗum laawol maayde, nastugo ndu ɗum ɓaditaago joonde maayɓe. 

19  Nastuɓe haa maako ngartataa, ɓe lorataako haa laawol ngeendam. 

20  Ngam maajum tokka laawol wooɗɓe, taa sel laawol adili'en. 

21  Ngam gooŋga'en njooɗoto nder lesdi, ɓe ngalaa feloore luttan nder maari. 

22  O ittan zammbotooɓe nder maari, ɓe ngudinteeɓe daayiiɗum bana leɗɗe.

