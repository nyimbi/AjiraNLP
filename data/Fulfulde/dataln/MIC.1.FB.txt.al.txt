1  Jawmiraawo wolwani Mika mo Moraset nder zamanu Yotam e Akas e Hezekiya, laamiiɓe Yahuuda. Ndaa ko Mika yi'i dow Samariya e Urusaliima: 

2  Nane, onon ummaatooje fuu! Heɗita, an lesdi e ko hebbini ma! Allah Jawmiraawo wulloto on diga haykaliiru muuɗum seniindu! 

3  Ndaa, Jawmiraawo ɗon wurto nokkuure muuɗum, ɗon jippo, ɗon yaaɓa dow towndiije duniyaaru. 

4  Kooseeje ɗon ɓolwa les paalanɗe maako, waadiiji ɗon ceeka bana taari nder yiite, bana ndiyam ilanɗam haa diirtorde. 

5  Ɗum fuu ɗum laati daliila tuurtol Yaakubu e hakkeeji ummaatoore Isra'iila. Ɗume woni tuurtol Yaakubu? Naa ɗum Samariya? E ɗeye ngoni nokkuuje Yahuuda towɗe? Naa ɗum Urusaliima? 

6  Jawmiraawo wi'i: “Mi laatinan Samariya waagaare kaa'e haa ngesa e nokkuure ngam jubaago inabooje. Mi wuboto kaa'e berniwol Samariya haa les nder waadiwol, mi waŋginan caɓɓaaje maagol. 

7  Ɓe pusan labbi maagol cehaaɗi fuu. Ngeenaari maagol fuu wulete bee yiite e mi yibbinan labbi maagol fuu, ngam ngol heɓri ɗi bee ngeenaari daakaareeku, ɗi ngartan boo ngeenaari daakaareeku.” 

8  Ngam maajum mboyanmi, ngookanmi, njahanmi mi temmbo, bilaa paɗe. Mi waɗan gookaali bana cuuli, mi waɗan bojji bana dabbi. 

9  Ngam huuduure maagol hurgataako, nde layi haa Yahuuda, nde yottake haa dammugal ummaatoore am, haa Urusaliima! Konne'en ɗon ɓadito Urusaliima 

10  Taa ngooyne ɗum haa Gaat, taa mboye sam. Talle nder mbulwuldi haa Bayti-Le'afra. 

11  An jooɗiiɗo haa Safir, saala, a temmbo, toskaaɗo. Jooɗiiɗo haa Ca'anan wurtataako. Daliila gookaali berniwol Bayti-Esel, on ittanaama ballal maagol. 

12  Jooɗiiɗo haa Maarot ɗon hula ngam taa jam muuɗum itte, ngam sarru jippi diga Jawmiraawo, yotti dammugal Urusaliima. 

13  An jooɗiiɗo haa Lakis, haɓɓu pucci mootaaji ma. Ngam Lakis, an woni fofoodu hakkeeji Urusaliima, a nastini Isra'iila nder tuurtolji. 

14  Ngam maajum doole a senndira bee Moraset-Gaat. Ci'e Akizib laatanto laamiiɓe Isra'iila daliila toskaare. 

15  An jooɗiiɗo haa Maresa, fahin mi waddante jaalotooɗo ma. Tedduŋgal Isra'iila yahan haa Adullam. 

16  Laɓu hoore ma! Ittu gaasa ma ngam daliila ɓiɓɓe ma yiɗaaɓe! Wartir nde bana hoore jigaawal, ngam ɓiɓɓe ma ndahaama daayiiɗum bee maaɗa!

