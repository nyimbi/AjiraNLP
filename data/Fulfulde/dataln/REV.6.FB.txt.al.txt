1  Nden mi yi'i jawgel go takkiti takkannde arannde haa takkanɗe joweeɗiɗi go. Mi nani woore nder kuuje geete nayi wi'i bee sawtu bana felmaaŋgo: “War!” 

2  Mi yi'i puccu ndaneewu. Ba'iiɗo ngu ɗon jogi lagaawal, ɓe ndokki mo woronnde. O dilli, o jaaliiɗo haa o jaalo fahin. 

3  Nde jawgel takkiti takkannde ɗiɗawre, mi nani huunde ɗiɗawre wi'i: “War!” 

4  Puccu feere wurti, ngu mboɗeewu. Ɓe ndokki ba'iiɗo ngu kaafahi makki, ɓe ndokki mo baawɗe waddango duniyaaru konu, haa yimɓe mbarmbartira. 

5  Nde jawgel takkiti takkannde tataɓre, mi nani huunde tataɓre ɗon wi'a: “War!” Nden mi yi'i puccu ɓaleewu, ba'iiɗo ngu ɗon jogi kilo poondirɗum haa juŋngo muuɗum. 

6  Mi nani ko nanndi bee sawtu caka kuuje geete nayi wi'i: “Alkamaari agoda gootel soorra deydey ngeenaari kuugal nyalaade woore, non boo sa'iiruuri agoda tati! Ammaa taa wonnu nebbam malla inaboojam!” 

7  Nde jawgel takkiti takkannde nayaɓre. Mi nani sawtu huunde nayaɓre ɗon wi'a: “War!” 

8  Mi yi'i, puccu puru. Ba'iiɗo ngu wi'ete Maayde, nden bi'eteeɗo Joonde-maayɓe tokki mo. Ɓe ndokkaama baawɗe dow yeɓre duniyaaru woore nder nayi haa ɓe mbara yimɓe bee kaafahi e weelo e nyawu ndaaɓoowu e dabbaaji ladde. 

9  Nde jawgel takkiti takkannde jowaɓre, mi yi'i les hirsirde, yoŋkiiji mbaraaɓe ngam daliila wolde Allah e seedamku ngu ɓe ceedi. 

10  Ɓe ɗon ngooka bee sawtu, ɓe ɗon mbi'a: “Yaa Jawmiraawo, ceniiɗo, gooŋgaajo! Haa ndey min ndeenata haa a hiito jooɗiiɓe haa duniyaaru, a waato ngam ɓe mbari min?” 

11  Nden ɓe ndokki koo moy maɓɓe ngapaleewol daneewol, ɓe mbi'i ɓe ɓe munya seɗɗa tawon, haa to limgal deerɗiraaɓe maɓɓe jagganooɓe Allah, mbareteeɓe bana maɓɓe ciki. 

12  Nde mi yi'i jawgel takkiti takkannde joweego'oore, lesdi dimmbi masin. Naaŋge ɓalwi bana limce ɓaleeje kurum, lewru wooji coy bana ƴiiƴam, 

13  koode asama ɗon caama haa lesdi bana ibbe kecce caamirta haa ibbi to henndu semmbiɗndu dimmbini ki. 

14  Asama sotti, taggaama bana goɗɗo taggirta ɗereewol. Kooseeje e duuɗe fuu cotti diga nokkuuje maaje. 

15  Nden laamiiɓe duniyaaru e mawɓe e mawɓe sooje'en e riskuɓe e marɓe baawɗe e maccuɓe e rimɓe fuu nyukkini ko'e muuɗum'en nder lowi e caka tapaaje kooseeje. 

16  Ɓe ɗon mbi'a kooseeje e tapaaje: “Ndo'e dow amin, nyukkine min diga yeeso jooɗiiɗo dow leeso laamu e ɓernuki jawgel! 

17  Ngam nyalaade ɓernuki maɓɓe mawnde yottake, moy waawata dartanaago nde?”

