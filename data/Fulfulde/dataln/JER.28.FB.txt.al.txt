1  Hitaande man, waato nder nduuɓu Sedekiya, laamiiɗo Yahuuda, nayaɓu, nder lewru jowaɓru, annabi Hananiya ɓii Azzuru mo wuro Gibiyon wolwani Yeremiya nder haykaliiru Jawmiraawo yeeso liman'en e ummaatoore fuu, o wi'i: 

2  “Ndaa nii Jawmiraawo honooɓe asama, Allah Isra'iila wi'i: Mi yewan kaɓɓirgal laamiiɗo Baabila. 

3  Hiddeko duuɓi ɗiɗi timma, ngartiranmi kuuwruɗe haykaliiru am fuu haa nokkuure nde'e. Kuuwruɗe ɗe'e, Nabukodonosor, laamiiɗo Baabila hoocuno ɗe haa ɗo, yahri ɗe haa Baabila. 

4  Mi wartiran boo Yekoniya ɓii Yooyakim, laamiiɗo Yahuuda e dahaaɓe diga Yahuuda haa Baabila fuu. Ngam mi yewan kaɓɓirgal laamiiɗo Baabila. Non Jawmiraawo wi'i.” 

5  Annabi Yeremiya jaabi annabi Hananiya yeeso liman'en e ummaatoore dariinde nder haykaliiru Jawmiraawo fuu. 

6  O wi'i: “Aamiina, Jawmiraawo waɗ ɗum! Jawmiraawo hebbitina ko mbi'ɗa, o wartira kuuwruɗe haykaliiru maako e dahaaɓe fuu diga Baabila! 

7  Tan nii nan wolde nde mbi'anmaami, an e ummaatoore fuu: 

8  Annabi'en aartuɓe en, kamɓe boo ɓe mbaɗi annabaaku dow lesɗe ɗuuɗɗe e laamuuji mawɗi. Ɓe mbolwi haala konu e sarru e nyawu kalluŋgu ndaaɓoowu. 

9  Ammaa mo waɗi annabaaku jam – to jam man laatake, nden kam koo moy anndan o annabiijo mo Jawmiraawo neli ɗum fakat.” 

10  Annabi Hananiya hooci kaɓɓirgal dow daande annabi Yeremiya go, yewi ngal. 

11  Nden o wolwi yeeso ummaatoore fuu: “Ndaa nii Jawmiraawo wi'i: Bana nii ngewranmi kaɓɓirgal ngal Nabukodonosor, laamiiɗo Baabila wallini dow ummaatooje fuu, hiddeko duuɓi ɗiɗi timma.” Nden Yeremiya dilli. 

12  Ɓaawo nde annabi Hananiya yewi kaɓɓirgal dow daande annabi Yeremiya, Jawmiraawo wolwani Yeremiya, wi'i mo: 

13  “Yah yeccu Hananiya: Ndaa nii Jawmiraawo wi'i: A yewi kaɓɓirgal ngal leggal, ammaa a jo'ina ngal njamndi haa pellel maagal. 

14  Ndaa nii Jawmiraawo honooɓe asama, Allah Isra'iila wi'i: Mi wallini kaɓɓirgal ngal njamndi dow ummaatooje fuu ngam ɗe njaggano Nabukodonosor, laamiiɗo Baabila. Koo kuuje ladde boo njagganto mo.” 

15  Nden annabi Yeremiya wi'i annabi Hananiya: “Nan, Hananiya! Jawmiraawo nelaay ma. A ɗon esta yimɓe ɓe nuɗɗina fewre. 

16  Ngam maajum, ndaa nii Jawmiraawo wi'i: Mi sottinte e lesdi ndi'i. A maayan hikka, ngam a esti ummaatoore haa nde tuurtana Jawmiraawo!” 

17  Annabi Hananiya maayi hitaande man nden, nder lewru joweeɗiɗaɓru.

