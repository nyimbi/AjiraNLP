1  Deerɗiraaɓe am, mi yiɗi on ciftora ko laatani kaakiraaɓe meeɗen. Ɓe fuu maɓɓe ɗowdi ruuldere faddi ɓe. Ɓe fuu ɓe eeri maayo Maaliya. 

2  Nder kawtal maɓɓe bee Muusa, ɓe mbaɗanaama baptisma nder ruuldere e nder maayo. 

3  Ɓe fuu ɓe nyaami nyaamdu wooru iwndu haa Allah. 

4  Ɓe fuu ɓe njari njaram ngootam iwɗam haa Allah. Ɓe njari haa tapaare iwnde haa Allah, yahdunoonde bee maɓɓe. Kayre woni Almasiihu. 

5  Bee non fuu, Allah yerdaaki ɓurna maɓɓe. O maayni ɓe nder ladde. 

6  Kuuje ɗe'e ɗon kolla en misaalu, ngam taa en tokko suunooji kalluɗi bana ɓe tokkori. 

7  Taa ndewe labbi bana woɗɓe maɓɓe. Deftere wi'i: “Yimɓe njooɗi ngam nyaamugo e yarugo. Nden ɓe ummi haa ɓe pija.” 

8  Taa mbaɗen daakaareeku bana woɗɓe maɓɓe mbaɗno, nden ujine noogas e tato (

23  .

9  Taa poonden Almasiihu bana woɗɓe maɓɓe, kamɓe ɓe maayi ngam boɗɗe ŋati ɓe. 

10  Taa ngurŋgurte bana woɗɓe maɓɓe, nden malaa'ikaajo maayde halkidi ɓe. 

11  Masiibooji ɗi'i fuu ngarani ɓe ngam faamtingo woɗɓe. Ɗi mbinndaama ngam reentingo en enen yeeɗanɓe haa timmoode zamanuuji. 

12  Ngam maajum, tammiiɗo o ɗon dari fuu, sey o hakkila ngam taa o do'o. 

13  Jarribooje keɓɗe on fuu, kanje keɓata woɗɓe. Ammaa Allah o koolniiɗo, o accataa on njarribe haa ɓura semmbe mooɗon. Yaake jarribeeki warani on, o hokkan on dabare hisugo, ngam haa on keɓa semmbe munyango ɗum. 

14  Ngam maajum, soobiraaɓe am, ndaaye cujidanki labbi. 

15  Mi ɗon wolwana on bana marɓe hakkiilo, nume ko mbi'anmi. 

16  Ciftore jardugel kiirtaari ngel ngetteten Allah ngam muuɗum. Naa ngel ɗon hawta en bee ƴiiƴam Almasiihu yaake njareten na? Ciftore tamseere nde cenndeten boo. Naa nde ɗon hawta en bee ɓanndu Almasiihu yaake nyaameten na? 

17  Woodi tamseere woore tan. Ngam maajum, koo to en ɗuuɗɓe, en laati ɓanndu wooru, ngam en fuu en ɗon kawta nyaamugo tamseere woore. 

18  Ndaare Isra'iila'en: Nyaamanɓe kusel dabbaaji kirsaaɗi dow hirsirde ngoodi kawtal bee Allah. 

19  Mi yiɗi wi'go kusel ndabbaawa kirsanaaŋga lawru woodi saman na? Malla lawru woodi saman? Naa non sam! 

20  Ammaa mi yiɗi wi'go ko rewooɓe labbi kirsata, ɓe ɗon lii'ano ginnaaji, naa haa Allah. Mi yiɗaa boo on mara kawtal bee ginnaaji. 

21  On mbaawataa yarugo nder jardugel Jawmiraawo e nder jardugel ginnaaji boo. On mbaawataa nyaamugo haa kiirtaari Jawmiraawo, nden on nyaama haa taabal ginnaaji boo. 

22  Malla en ngiɗi ummingo kaajal Jawmiraawo na? En ɓuran mo semmbe na? Hakkilango deerɗiraaɓe 

23  Woɗɓe mooɗon ɗon mbi'a: “Koo ɗume fuu dagake.” Ooho, ammaa naa kuuje fuu nafata on. Koo ɗume fuu dagake, ammaa naa ɗume fuu mawninta nuɗɗinki goɗɗo. 

24  Taa goɗɗo suklano ko nafata hoore mum tan, ammaa ko nafata yimɓe woɗɓe. 

25  Ko soorrete haa luumo fuu, nyaame bee numo ɓernde laaɓŋgo, walaa haaje ƴamgo haa toy ɗum iwi. 

26  Ngam deftere wi'i: “Jawmiraawo mari lesdi e ko hebbini ndi fuu.” 

27  To goɗɗo mo nuɗɗinaay ewnake on ngam nyaamdu haa saare mum, to on njaɓi ewnaandu maako, nden kam nyaame bee numo ɓernde laaɓŋgo ko o jo'inanta on fuu walaa haaje ƴamgo haa toy ɗum iwi. 

28  Ammaa to goɗɗo wi'i on: “Kusel nge'el iwi haa ndabbaawa kirsanaaŋga labbi”, nden kam taa nyaame ngel, ngam daliila anndinɗo on ɗum, non boo ngam daliila numo ɓernde. 

29  Mi wi'aay dow numooji ɓerɗe mooɗon, ammaa dow numo ɓernde oya man. Fakat, numo ɓernde goɗɗo fotaay hiitaago ndimu am. 

30  To mi yetti Allah ngam nyaamdu am, koni goɗɗo hallintammi ngam daliila nyaamdu ndu ngettumi Allah dow mum? 

31  Ngam maajum, to on ɗon nyaama malla to on ɗon njara malla koo ɗume ko mbaɗoton, mbaɗe ɗum fuu ngam tedduŋgal Allah. 

32  Taa laate daliila fergere koo moy nder hakke, koo Yahuudu'en, koo Yunaniŋke'en, koo jama'aare yimɓe Allah. 

33  Mbaɗe bana mbaɗanmi. Mi ɗon tiino haa koo moy yerdammi nder koo ɗume fuu. Mi ɗaɓɓitittaa ko nafatammi, mi ɗon ɗaɓɓa ko nafata yimɓe ɗuuɗɓe, ngam haa ɓe kisa.

