1  Ngam maajum onon deerɗiraaɓe am senaaɓe, ewnaaɓe Allah mo asama, ndaare Yeesu mo Allah neli haa o laato hooreejo liman'en mo en nuɗɗinta. 

2  Ngam o koolaaɗo haa Allah cuɓɗo mo, bana Muusa laatino koolaaɗo nder kuugal muuɗum nder saare Allah fuu. 

3  O he'i jaɓugo tedduŋgal ɓurŋgal ngal Muusa, bana mahoowo suudu ɓurdata suudu tedduŋgal. Non Yeesu ɓurdiri Muusa tedduŋgal. 

4  Saare fuu woodi mahɗo nde, ammaa Allah woni mahɗo kuuje fuu. 

5  Muusa kam, o jaggiiɗo Allah, o laati koolaaɗo nder saare Allah fuu. O seedi haala kuuje ɗe Allah tammino wolwugo dow maajum. 

6  Ammaa Almasiihu, o Ɓiɗɗo nder saare maako. Enen ngoni saare maako, to en tabiti nder cuusal meeɗen e tammunde meeɗen nde en maŋgtorto. Siwtaare ngam yimɓe Allah 

7  Ngam maajum Ruuhu Allah wi'i: “To on nani sawtu Allah hannde, 

8  taa caatine ko'e mon bana kaakiraaɓe mon tuurtanino mo nyannde poondol nder ladde hamaadaare. 

9  Ton kaakiraaɓe mon laarndi yam, poondi yam, koo nde ɓe ngi'no kuuɗe am duuɓi cappanɗe nayi. 

10  Ngam maajum mi ɓernani yimɓe yidere nde'e, mi wi'i: Ɓerɗe maɓɓe ɗon ndaayo yam tum, ɓe anndaa laabi am sam. 

11  Ngam maajum, mi huni nder tikkere am: Fakat ɓe nastataa siwtaare am sam!” 

12  Deerɗiraaɓe am, kakkile, taa ɓernde koo moy mooɗon halla, taa o laato sooya nuɗɗinkiijo haa o waylito, o acca Allah geeto. 

13  Ammaa cemmbiɗindire nde weeti fuu, nde “hannde” maajum ɗon, ngam taa hakke esta on, taa on caatina ko'e mooɗon. 

14  Ngam en laati kawtiɗiraaɓe Almasiihu, to en tabiti, en ndimmbaaki, en njogi hoolaare meeɗen diga fuɗɗam haa timmoode. 

15  Ndaa ko Deftere Allah wi'i: “To on nani sawtu Allah hannde, taa caatine ko'e mon bana nyannde nde kaakiraaɓe mon tuurtuno dow Allah.” 

16  Ɓeye nani sawtu Allah, tuurtani mo? Ɗum yimɓe ɓe Muusa wurtini diga Misra fuu. 

17  Ɓeye Allah ɓernani duuɓi cappanɗe nayi? O ɓernani waɗɓe hakke, maayɓe nder ladde hamaadaare. 

18  Nde Allah huni hunayeere nde'e: “Ɓe nastataa siwtaare am”, dow ɓeye o wolwi? O wolwi dow tuurtuɓe go. 

19  En paami ɓe mbaawaay nastugo siwtaare man ngam ɓe cali nuɗɗingo.

