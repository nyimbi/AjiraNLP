90  —

106  ) Allah duumoto, neɗɗo jinnan 

1  Do'aare Muusa, goɗɗo Allah. Yaa Jawmiraawo, an woni hisrude amin diga yidere haa yidere. 

2  Diga kooseeje ciwaa waŋgugo, diga duniyaaru boo tagaaka, an woni Allah duumiiɗo foroy haa abada. 

3  A lortinan ɓiɓɓe Aadama nder mbulwuldi bee wi'ugo: Lorte haa iwɗon. 

4  Duuɓi ujineere laatani ma bana nyalaade keenyaare, saaliinde, bana saa'a ngoota nder jemma. 

5  A wiftoto yimɓe. Ngeendam maɓɓe bana koyɗol, fajiri ngol jinni. Ɓe nanndi bee pinndi ladde, 

6  fajiri ndi finnan, kiikiiɗe boo ndi ɗaylan, ndi yooran. 

7  Daliila ɓernuki ma, min ɗon natta, Daliila caatal ɓernuki ma, min ɗon kula. 

8  A ɗon darna aybeeji amin yeeso ma, a ɗon waŋgina boofi amin cuuɗiiɗi nder jayŋgol ma. 

9  Nyalaade fuu min ɗon ngeeɗa les ɓernuki ma, duuɓi amin caaloto bana foofannde woore. 

10  Ngeendam amin waɗan duuɓi cappanɗe joweeɗiɗi, ngam semmbiɗɓe boo, cappanɗe joweetati. Ɗum fuu ɗum sarru e torra tan. Ɗum saaloto law, maayde ɗon yaawna min. 

11  Moy anndi semmbe ɓernuki ma? Moy anndi tikkere ma fodde kulol ngol haandani ma? 

12  Ekkitin min limugo balɗe amin, haa min keɓa hikma. 

13  Lora Yaa Jawmiraawo, accu ɓernango min. Enɗu maccuɓe ma! 

14  Nde weeti fuu hebbin min mbooɗeeŋga ma, haa min ngima bee welwelo balɗe amin fuu! 

15  Seynu min deydey no a toskiri min, fodde duuɓi ɗuuɗɗi ɗi min njari bone! 

16  Waŋginan maccuɓe ma kuuɗe ma, hollu ɓikkoy amin tedduŋgal ma! 

17  Yaa Allah Jawmiraawo amin, tedduŋgal ma belŋgal wonda bee amin! Semmbiɗin kuuɗe juuɗe amin, tabitin ɗe!

