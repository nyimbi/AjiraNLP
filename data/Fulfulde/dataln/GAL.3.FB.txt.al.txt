1  Kayto! Galaatiya'en faataaɓe, moy hiili on? Naa min anndini on habaru Yeesu Almasiihu gaafaaɗo? 

2  Njaabeeɗam ƴamol gootol tan: On keɓi Ruuhu Allah ngam on ɗowtani tawreeta naa malla ngam on nani Linjiila, on nuɗɗini ka? 

3  On faataaɓe bana nii naa? Ko Ruuhu fuɗɗi nder mooɗon, on ngiɗi timminirgo ɗum jonta bee semmbe mooɗon na? 

4  Torraaji ɗi njarɗon, ɗum fuu ɗum meere na? Fakat, ɗum laatataako meere! 

5  Allah hokki on Ruuhu mum, ɗon waɗa kaayeefiiji caka mooɗon boo. O ɗon waɗa ɗum ngam on ɗowtani tawreeta na? Malla ngam on nani Linjiila, on nuɗɗini ka? 

6  Numte ko winnda: “Ibrahiima nuɗɗini Allah, Allah boo limani mo ɗum adilaaku.” 

7  Paame ɗu'um: Nuɗɗinɓe Allah, kamɓe ngoni ɓiɓɓe Ibrahiima bee gooŋga. 

8  Deftere wi'i diga ɓooyma no Allah adilinirta yimɓe ummaatooje bee nuɗɗinki. Bana nii Deftere aarti anndini Ibrahiima kubaruwol belŋgol ngo'ol, nde wi'i: “Bee maaɗa ummaatooje fuu keɓrata barka.” 

9  Ngam maajum nuɗɗinɓe Allah keɓi barka hawtaade bee Ibrahiima nuɗɗinɗo Allah. 

10  Ammaa darotooɓe dow ɗowtaare muuɗum'en heedi tawreeta, naaloore ɗon dow maɓɓe, ngam Deftere wi'i: “Naaloore Allah dow koo moy ɗowtanaaki umrooje binndaaɗe nder deftere tawreeta nde'e fuu bee tiinaare.” 

11  Ɗum laaɓi, walaa mo adilinirte yeeso Allah bee tawreeta, ngam Deftere boo wi'i: “Adiliijo yeeɗiran bee nuɗɗinki.” 

12  Tawreeta kam darataako dow nuɗɗinki, ammaa ɗowtaniiɗo umrooje ɗe'e, yeeɗiran ɗe. 

13  Almasiihu rimɗini en diga naaloore tawreeta, ngam o laati naalaaɗo mbattudi meeɗen ngam Deftere wi'i: “Koo moy ɓilaaɗo haa leggal, o naalaaɗo.” 

14  O waɗi ɗum ngam haa ummaatooje fuu keɓa barka Ibrahiima nder Yeesu Almasiihu, ngam haa min keɓa Ruuhu mo Allah iini bee nuɗɗinki. Tawreeta e iinawol 

15  Deerɗam'en, haa mi wolwa fodde ko yimɓe mboowi waɗugo: To goɗɗo haɓɓi alkawal bana no haani, walaa potanɗo faasitingo ngal malla ɓesdugo goɗɗum haa maagal. 

16  Allah waɗani Ibrahiima e danygol muuɗum iinaaji. Deftere wi'aay “haa danygolji”, bana ɗi ɗuuɗɗi, ammaa “haa danygol ma”, bana ngol gootol, waato Almasiihu. 

17  Ndaa ko ngiɗmi wi'go: Alkawal ngal Allah waɗani Ibrahiima ɗon tabiti diga ɓooyma. Tawreeta waŋgi duuɓi teemeɗɗe nayi e cappanɗe tati (

430  ) ɓaawo maajum. Ka waawataa wilugo iinawol ngo'ol. 

18  Ngam to ndonŋgu iwi haa tawreeta, nden kam ngu iwataa haa iinawol fahin. Ammaa Allah mo'ani ngu Ibrahiima nder iinawol mum. 

19  To non kam, ɗume tawreeta nafata? Ka ɓesdaama ngam waŋgingo kuuɗe luutanɗe muuyo Allah, haa to danygol keɓŋgol iinawol Allah go waŋgi. Malaa'ika'en anndini ka, goɗɗo hakkunndeejo boo waddi ka. 

20  Goɗɗo gooto walaa haaje hakkunndeejo, Allah kaŋko boo o gooto! Tiitorde tawreeta 

21  To non kam, tawreeta ɗon hona iinaaji Allah na? Naa non sam! Ngam to tawreeta hokkaamano haa ka waddana yimɓe ngeendam, nden kam adilaaku iwanno haa maaka fakat. 

22  Ammaa tawreeta maɓɓi yimɓe fuu les baawɗe hakke, ngam haa dokkal fodde iinawol Allah laatano ɓe bee nuɗɗinki. Koo moy nuɗɗini Yeesu Almasiihu, heɓan ngal. 

23  Ammaa diga zamanu nuɗɗinki siwaa, en ɗonno les aynol tawreeta haa Allah waŋgina nuɗɗinki ki'i. 

24  Bana nii tawreeta laatino aynoowo en haa Almasiihu wari, ngam haa en keɓra adilaaku bee nuɗɗinki. 

25  Nde nii zamanu nuɗɗinki waɗi, en ndimɗi e juŋngo aynoowo oo. 

26  Ngam daliila nuɗɗinki, on fuu on laati ɓiɓɓe Allah nder Yeesu Almasiihu. 

27  Ngam saa'i on njaɓi baptisma bee innde Almasiihu, on ɓornake Almasiihu. 

28  Ngam maajum walaa ko feerotirta Yahuuduujo bee mo laataaki Yahuuduujo malla maccuɗo bee dimo malla gorko bee debbo. Ngam on fuu on laati gootum nder kawtal bee Yeesu Almasiihu. 

29  Nde nii on laatake yimɓe Almasiihu, on danygol Ibrahiima boo, on ronooɓe fodde iinawol Allah.

