2   Samuyila 

22  ) 

1  Ngam kaliifaajo gime. Yimre Daawuda, jaggiiɗo Jawmiraawo. O yimani Jawmiraawo yimre nde'e nyalaade nde Jawmiraawo hisni mo diga juuɗe konne'en maako fuu e diga juŋngo Sawulu. O wi'i: 

2  Mi yiɗi ma masin, yaa Jawmiraawo, an woni semmbe am! 

3  Yaa Jawmiraawo, an woni tapaare suuɗirde am, an woni suudu am semmbiɗndu, an woni kisnoowo yam. Yaa Allah am, an woni tapaare hisrude am haa nyukkotoomi, an woni wawarde am, an woni kisnoowo yam cemmbiɗɗo, hisrude am townde. 

4  Mi tori Jawmiraawo, kaŋko o hisni yam. Yettoore laatano mo! 

5  Waade haɓɓi yam bee ɓoggi maare, maaje halkere kulni yam. 

6  Mi nasti tuuforli joonde maayɓe, waade taari yam bee kaɓɓorli maare. 

7  Nder ɓillaare am toriimi Jawmiraawo, mi wookani Allah am. Diga haykaliiru maako o nani sawtu am, gookaali am njotti noppi maako. 

8  Nden lesdi dimmbi, diwni. Caɓɓaaje kooseeje ndiwni, ndimmbi ngam tikkere maako. 

9  Cuurɗe ngurti haa kine maako, yiite nyaamooye wurti haa hunnduko maako, jamni ƴulɓe. 

10  O wuuri asama, o jippi, duule ɓaleeje ɗon les kosɗe maako. 

11  O wa'i dow keruba, o fiiri, o leeri dow henndu. 

12  O suuɗi nder nyiɓre, o moji duule ɓaleeje tekkuɗe, bana ndiyam lugguɗam. 

13  Duule ɓaleeje e mallimallooje e ƴulɓe yiite iwi haa jayŋgol ardiiŋgol mo. 

14  Jawmiraawo telɓi haa asama, bana felmaaŋgo. Allah Ɓaŋiiɗo towni sawtu mum. Mallimallooje e ƴulɓe yiite ngurti. 

15  O fiɗi kuri maako, o saŋkiti konne'en maako. O sakkini ma'e, o hulni ɓe. 

16  Ndiyamji beeli ceeki, les maaji waŋgi, caɓɓaaje duniyaaru cudditaama ngam daliila telɓuki ma, yaa Jawmiraawo, ngam poofɗe tikkere gurtiiɗe haa kine ma. 

17  Diga dow, Jawmiraawo forti juŋngo mum, naŋngi yam, wurtini yam ndiyam lugguɗam. 

18  O hisni yam juuɗe konneejo am cemmbiɗɗo e juuɗe wanyɓe yam ɓurɓe yam semmbe. 

19  Nyalaade sarru am ɓe ukkani yam, ammaa Jawmiraawo jogi yam, ngam taa mi do'o. 

20  O wurtini yam ɓillaare, o hisni yam, ngam o yerdi yam. 

21  Jawmiraawo warji yam fodde adilaaku am, o woonani yam ngam o anndi kuuɗe am ɗe laaɓɗe. 

22  Ngam mi tokki laabi Jawmiraawo, mi waɗaay aybe dow Allah am, mi waylitanaay mo ɓaawo. 

23  Mi ɗowtani kiitaaji maako fuu, mi luutaay farillaaji maako. 

24  Mi walaa aybe yeeso maako, mi reenti taa mi waɗa hakke. 

25  Ngam maajum Jawmiraawo warji yam fodde adilaaku am, ngam o anndi kuuɗe am ɗe laaɓɗe. 

26  Yaa Jawmiraawo, a adiliijo haa adili'en, a booɗɗo haa wooɗɓe, 

27  a laaɓɗo haa laaɓɓe, ammaa haa faasiki'en, a ɗon hollita ɓe hikma ma. 

28  Ngam a hisnan ummaatoore leestinaande, ammaa a leesnan mawnitiiɓe. 

29  An Jawmiraawo yayninta pittirla am. Allah am ɗon yayna nyiɓre haa ngonmi. 

30  Bee ballal ma mi ukkanto mooɓre konne'en, bee Allah am ndiwanmi mahol boo. 

31  Laawol Allah, ngol timmuŋgol, wolde Jawmiraawo laaɓi tal. O wawarde suuɗotooɓe haa maako. 

32  Jawmiraawo meeɗen feere muuɗum woni Allah, Allah meeɗen tan woni tapaare hisrude. 

33  Allah hokki yam semmbe, waɗani yam laawol darnuŋgol. 

34  O laatini kosɗe am bana ɗe lelwa, o tabitini yam dow towndiije. 

35  O ekkitini juuɗe am haɓre, haa mi tira koo lagaawal njamndi bee juuɗe am boo. 

36  Yaa Jawmiraawo, kisndam ma ɗon aynammi bana wawarde, nyaamo ma walli yam, hinnuye ma mawnini yam. 

37  A yaajini babal am, mi ɗon waanca nder feecaare, kolɓule am ndimmbataako. 

38  Mi taasni konne'en am, mi jokki ɓe, mi lorataako sey to mi nattini ɓe fuu. 

39  Mi do'i ɓe, ɓe ummitittaako, ɓe mbaalake les kosɗe am. 

40  A hokki yam semmbe ngam haɓre, haa mi jaalo konne'en am. 

41  A lorni konne'en am ɓaawo, mi nattini wanyɓe yam. 

42  Ɓe ngooki, ammaa walaa mo walli ɓe. Ɓe ewni Jawmiraawo, ammaa o jaabaaki ɓe. 

43  Mi ɗiggini ɓe, haa ɓe laati bana mbulwuldi ndi henndu ruuynata. Mi yaaɓi ɓe bana loope dow laawol. 

44  A hisni yam jokkirli ummaatoore, a waɗi yam laamiiɗo ummaatooje, jama'aare nde mi anndaano huuwantam. 

45  Nde ɓe nani habaru am, ɓe ɗowtani yam, jananɓe tefi fottango yam bee bolle belɗe. 

46  Jananɓe tampi, ɓe ngurti kisruɗe maɓɓe bee diwŋgol. 

47  Jawmiraawo o geeto! Yettoore laatano tapaare hisrude am! Maŋgtoore laatano Allah Kisnoowo yam! 

48  Allah o baatoowo konne'en am, o ɗowtinantam ummaatooje, 

49  o kisnoowo yam diga juuɗe wanywanyɓe yam. A dokkoowo yam jaalorgal dow konne'en am, a kisnoowo yam diga juuɗe fitinooɓe yam. 

50  Ngam maajum, yaa Jawmiraawo, mi yettete caka ummaatooje, mi yiman maŋgtoore tedduŋgal innde ma. 

51  An, a hokki jaalorgal maŋngal haa laamiiɗo mo cuɓɗa, a ɗon waɗa mbooɗeeŋga haa moytaaɗo ma, Daawuda e danygol muuɗum haa foroy!

