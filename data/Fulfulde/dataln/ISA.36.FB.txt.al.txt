2   Laamiiɓe 

18  :

13  -

37  ; 

2   Habaruuji Nyalaaɗe 

32  :

1  -

19  ) 

1  Nder nduuɓu laamu Hezekiya sappo e nayaɓu, Sanherib, laamiiɗo Assuura ukkani berniiji Yahuuda cemmbiɗɗi fuu, o nyaami ɗi. 

2  Laamiiɗo Assuura neli mawɗo yarnooɓe mo bee jama'aare konu mawnde diga Lakis haa Urusaliima haa laamiiɗo Hezekiya. Mawɗo yarnooɓe go dari haa ildugol weendu ɓaŋgiindu, haa buuwol Lootirde. 

3  Eliyakim ɓii Hilkiyya, kaliifaajo laamorde e Sebna, binndoowo e Yo'ak ɓii Asaf, hunndukoojo laamiiɗo, ngurti, njehi haa maako. 

4  Mawɗo yarnooɓe man wi'i ɓe: “Mbi'e Hezekiya: Laamiiɗo mawɗo, laamiiɗo Assuura wi'i: Hoolaare laaɓnde ndeye marɗa? 

5  A tammi bolle meere ɗum sawari e baawɗe ngam konu na? Kadi, moy kooluɗa haa a tuurtani yam? 

6  Ndaa, a ɗon hooli Misra, kewal gewaaŋgal. To goɗɗo tuggorake ngal, ngal sumpitan mo juŋngo. Bana non Firawna, laamiiɗo Misra wa'i haa hoolotooɓe mo fuu. 

7  Ammaa to a wi'i yam: Min ɗon kooli Allah Jawmiraawo amin, naa ɗum kaŋko Hezekiya itti nokkuuje mum towɗe e kirsirɗe mum na? Nden o wi'i yimɓe Yahuuda e Urusaliima: Yeeso hirsirde nde'e tan cujiditton! 

8  Kadi, narru bee jaagorɗo am, laamiiɗo Assuura. Mi hokkete pucci ujine ɗiɗi, to a woodi wa'otooɓe ɗi. 

9  Noy a lornirta koo ngomnaajo ɓuranɗo leesugo caka maccuɓe jaagorɗo am? Ammaa a ɗon hoolo Misra ngam daliila mootaaji pucci e wa'otooɓe ɗi. 

10  Kadi, to mi wari halkugo lesdi ndi'i, ɗum laataaki bee muuyo Jawmiraawo na? Jawmiraawo wi'i yam mi nasta lesdi ndi'i, mi halka ndi.” 

11  Nden Eliyakim e Sebna e Yo'ak mbi'i mo: “Useni wolwan min Aramiyaare, min nanan nde. Accu wolwango min bee Ibraniŋkeere, ngam yimɓe wonɓe dow mahol ɗon nana en.” 

12  Mawɗo yarnooɓe go wi'i: “On tammi jaagorɗo am neli yam haa jaagorɗo mooɗon e haa mooɗon tan na? Naa ɗum laarani boo jooɗiiɓe dow mahol ɓe'e na? Kamɓe boo naa ɓe nyaaman bu'e maɓɓe, ɓe njaran cille maɓɓe, kal-kal bee mooɗon!” 

13  Nden o dari, o hooli bee Ibraniŋkeere, o wi'i: “Nane bolle laamiiɗo mawɗo, laamiiɗo Assuura! 

14  Ndaa nii o wi'i: Taa Hezekiya sakla on, ngam o waawataa hisnugo on. 

15  Taa Hezekiya de'itina on bee Jawmiraawo, o wi'a: Jawmiraawo hisnan en sike, o hokkataa berniwol ngo'ol haa laamiiɗo Assuura. 

16  Taa nanane Hezekiya, ngam laamiiɗo Assuura wi'i: Culhotire bee am, ngarte haa am. Nden koo moy mooɗon nyaaman inabooje muuɗum e ibbi muuɗum, koo moy yaran ndiyam ɓulndu muuɗum, 

17  haa mi wara, mi yahra on haa lesdi feere bana ndi mooɗon, lesdi marndi alkamaari e inaboojam ɓennduɗam e tamseere e gese inabooje. 

18  Taa Hezekiya esta on bee wi'go: Jawmiraawo hisnan en. Kadi ɗowanteeɓe ummaatooje goɗɗe meeɗi hisnugo lesɗe muuɗum'en diga juŋngo laamiiɗo Assuura na? 

19  Toy ɗowanteeɓe Hamat e Arpad? Toy ɗowanteeɓe Sefarwayim? Ɓe kisni Samariya diga juŋngo am na? 

20  Ɓeye caka ɗowanteeɓe lesɗe ɗe'e fuu kisni lesɗe muuɗum'en e juŋngo am, haa Jawmiraawo hisna Urusaliima diga juŋngo am?” 

21  Ammaa yimɓe njeeɗi, njaabaaki mo koo wolde. Ngam laamiiɗo Hezekiya umruno: “Taa njaabe mo.” 

22  Nden Eliyakim ɓii Hilkiyya, kaliifaajo laamorde e Sebna, binndoowo e Yo'ak ɓii Asaf, hunndukoojo laamiiɗo, ngarti haa Hezekiya bee limce ceekaaɗe, ɓe anndini mo bolle mawɗo yarnooɓe go.

