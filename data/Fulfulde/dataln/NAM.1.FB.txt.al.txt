1  Ɗo woni koŋngol dow Niniwe. Deftere nde'e ɗon anndina ko Nahum Elkosiijo yi'i. 

2  Jawmiraawo o Allah kaajuɗo, o waatoto! Jawmiraawo waatoto, o keewɗo tikkere, o waatoto wanywanyɓe maako, o yejjitittaa aybe konne'en maako! 

3  Jawmiraawo o tikkataa law, ammaa semmbe maako ɗuuɗi, o accataa hiitaago aybuɗo sam! Laawol maako ɗon caka duluuru e naargewol, duule ngoni collaaje ɗe kosɗe maako umminta. 

4  O telɓanan mbeela e nga yooran, o ɓeeɓnan maaje fuu. Lesɗe Baasan e Karmel mbaatan, pinndi dow Libanon boo ɗaylan. 

5  Kooseeje ndiwnan daliila maako, towndiije ɓolwan. Lesdi dimmboto yeeso maako. Non boo duniyaaru e jooɗiiɓe nder maaru fuu. 

6  Moy dartoto yeeso ɓernuki maako? Moy waawata dartanaago tikkere maako saatunde? Ɓernuki maako ɗon waanjo bana yiite, tapaaje ceeki yeeso maako. 

7  Jawmiraawo o booɗɗo, o hisrude nder nyalaade ɓillaare. O ɗon hakkilana tawɓe hisrude haa maako. 

8  O hisnan ɓe e ilam mawɗam. Ammaa o nattinan nokkuure berniwol, o taasnan konne'en maako haa yotto nder nyiɓre. Habaruuji ngam Yahuuda e Niniwe 

9  Ɗume nufoton dow Jawmiraawo? Kaŋko o nattinan on fuu. Walaa haaje sarru waɗa nde ɗiɗi. 

10  Koo to on laatake bana wumre gi'e naŋngindiranɗe, wuykiraaɓe njaramji muuɗum'en, on ngulan fuu bana huɗo yoorko. 

11  An Niniwe, haa maaɗa goɗɗo mo nufi kalluɗum dow Jawmiraawo iwi, anniyaaji maako kalli masin. 

12  Ndaa nii Jawmiraawo ɗon wi'a: “Koo to ɓe ngardi ɓe fuu e no ɓe ɗuuɗɗiri fuu, ɓe kalkan, ɓe timman. Onon Yahuudu'en, mi toskini on, ammaa mi meetataa toskingo on. 

13  Jonta ngewanmi kaɓɓirgal maɓɓe, mi itta ngal dow daaɗe mooɗon, mi ta'an callalluuji mooɗon.” 

14  An Niniwe, ndaa ko Jawmiraawo umri dow maaɗa: “Yeeso ɗo, a heɓataa danygol tabitinanŋgol innde maaɗa fahin. Mi nattinan suura cehaaka e suura njamndi ɓolinaandi nder suudu ɗowanteeɓe maaɗa. Mi taaskitinan yenaande ma, ngam a laati huunde meere.”

