1  Debbo mawɗo bi'eteeɗo Hikma sehi daŋraŋge suudu mum joweeɗiɗi, nyiɓi ndu. 

2  O hirsi dabbaaji maako, o jilli inaboojam maako, o waɗi nyaamduuji maako boo. 

3  O neli horɓe maako ewnoyaago yimɓe haa nokkuuje wuro towɗe, ɓe mbi'a: 

4  “koo moy sooyi anndal, o wara ɗo!” O ɗon wi'a humaki'en: 

5  “Ngare, nyaame nyaamdu am, njare inaboojam ɗam njillumi ɗum. 

6  Acce humakaaku, ngeeɗe, tokke laawol hakkiilo.” 

7  Mo telɓani jancoowo, mbustu heɓan ɗum. Mo feli kalluɗo, kuudi laatanto ɗum. 

8  Taa fel jancoowo, ngam taa o wanye. Fel hikmaajo, kaŋko o yiɗete. 

9  To a wolwani hikmaajo, o ɓesdan hikma. To a anndini adiliijo, o ɓesdan anndal. 

10  Kulol Jawmiraawo woni fuɗɗam hikma, anndugo Allah Ceniiɗo, kanjum woni hakkiilo. 

11  To a heɓi hikma, balɗe ma ɗuuɗan, duuɓi ngeendam ma ɓesdoto. 

12  To a hikmaajo, a hikmaajo ngam hoore ma. To a jancoowo, an feere ma roondoto ɗum. 

13  Faataare woni debbo nanaro, mo walaa hakkiilo e semteende. 

14  O ɗon jooɗi haa dammugal suudu maako, dow koromwal haa nokkuuje wuro towɗe. 

15  O ɗon wi'a saalotooɓe, tokkiiɓe laawol muuɗum'en: 

16  “koo moy sooyi anndal, o wara haa ɗo!” O ɗon wi'a humakiijo boo: 

17  “Ndiyam ngujjaaɗam weli, nyaamdu nyaamaandu bee sirri weli masin.” 

18  Jaɓɗo ewnaandu maako anndaa ruuhuuji maayɓe ɗon ton. Koo moy nasti suudu maako, nasti joonde maayɓe.

