1  Woodino goɗɗo haa lesdi Uus, innde maako Ayuba. Goɗɗo oo o timmuɗo, gooŋgaajo, o kulɗo Allah, o daayiiɗo halleende. 

2  O danyanaama ɓiɓɓe worɓe njoweeɗiɗo e ɓiɓɓe rewɓe tato. 

3  O mari dammooji ujine joweeɗiɗi e geelooɗi ujine tati e ga'i cindaaɗi ɗiɗi ɗiɗi nde teemeɗɗe jowi e bamɗe debbe teemeɗɗe jowi e jeyaaɓe ɗuuɗɓe masin nder saare. Goɗɗo oo ɓuri yimɓe fuunaaŋge fuu maŋngu. 

4  Ɓiɓɓe maako worɓe ɗonno mbeernindira haa ci'e muuɗum'en ngam nyaamugo, koo moy nde nyalaade mum yaalti. Ɓe ɗonno ewna deerɗiraaɓe maɓɓe rewɓe tato, haa ɓe nyaamda, ɓe njarda bee maɓɓe. 

5  To nyalɗe man timmi, Ayuba ɗonno ewna ɓiɓɓe muuɗum ngam senugo ɓe. O ɗonno dawa cub, o lii'ana Allah guleteeɗi ngam kawtal koo moy maɓɓe bee Allah. Ngam o ɗonno numa: “Teema ɓiɓɓe am mbaɗi hakke, kuɗi Allah nder ɓerɗe muuɗum'en.” Bana nii Ayuba ɗonno waɗa foroy. 

6  Nyannde feere ɓiɓɓe Allah ngari haa ndaro yeeso Jawmiraawo. Sayɗaanu boo wari caka maɓɓe. 

7  Jawmiraawo ƴami mo: “Diga toy ngarɗa?” Sayɗaanu jaabi: “Mi yiiloyi koo toy haa duniyaaru.” 

8  Jawmiraawo ƴami mo: “A hakkilani jaggiiɗo am Ayuba na? Irin maako walaa haa duniyaaru, o goɗɗo timmuɗo, gooŋgaajo, kulɗo yam, daayiiɗo halleende.” 

9  Sayɗaanu jaabi: “Kadi Ayuba ɗon hule meere na? 

10  Naa a howi mo kowaagol, kaŋko e saare maako e ko o mari fuu? A barkiɗini kuugal juuɗe maako, tokke maako ɗuuɗi haa lesdi. 

11  Ammaa to a forti juŋngo ma, a meemi ko o mari fuu, o huɗete bee baŋguɗum!” 

12  Jawmiraawo wi'i Sayɗaanu: “Ndaa, ko o mari fuu ɗon haa juŋngo ma. Ammaa taa meemu ɓanndu maako kam.” Nden Sayɗaanu dilli. 

13  Nyannde feere ɓiɓɓe Ayuba worɓe e rewɓe ɗonno nyaamda e njarda nder saare mawniraawo muuɗum'en. 

14  Goɗɗo waddani Ayuba habaru, wi'i mo: “Min ɗonno ndema bee ga'i. Bamɗe ɗonno ndura kommbi maaji, 

15  Saba'en ukkani min, njaɓti dabbaaji fuu. Ɓe mbari huuwanooɓe ma bee kaafahi. Min feere am daɗi, mi wari anndingo ma ɗum.” 

16  Diga o timminaay wolwugo, goɗɗo feere wari, wi'i: “Yiite Allah do'i diga asama, wuli tokke baali maaɗa e huuwanooɓe ma fuu. Min feere am daɗi, mi wari anndingo ma ɗum.” 

17  Diga o timminaay wolwugo, goɗɗo feere wari, wi'i: “Kaldiya'en mbaɗi mooɓe tati, ukkani geelooɗi, kooci ɗi. Ɓe mbari huuwanooɓe ma bee kaafahi. Min feere am ɗaɗi, mi wari anndingo ma ɗum.” 

18  Diga o ɗon wolwa tawon, goɗɗo feere wari, wi'i: “Ɓiɓɓe ma worɓe e rewɓe ɗonno nyaamda e njarda nder saare mawniraawo maɓɓe, 

19  henndu saatundu iwndu ladde hamaadaare wari, faɗɗi coɓɓuli suudu nayi fuu. Ndu yibbi dow derke'en, ɓe maayi. Min feere am daɗi, mi wari anndingo ma ɗum.” 

20  Nden Ayuba ummi, seeki alkibbaare mum, laɓi hoore mum, do'i haa lesdi, sujidi. 

21  O wi'i: “Temmbo ngurtiimi reedu daada am, temmbo boo lorotoomi. Jawmiraawo hokki, Jawmiraawo hoociti, barka laatano innde Jawmiraawo!” 

22  Nder torraaji ɗi'i fuu, Ayuba waɗaay hakke, o wolwaay kalluka dow Allah.

