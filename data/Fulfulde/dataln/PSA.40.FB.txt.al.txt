1  Ngam kaliifaajo gime. Yimre Daawuda. 

2  Dow Jawmiraawo tabitinmi tammunde am. Nden o wayliti heedi am, o nani wookaandu am. 

3  O wurtini yam ngaska halkere e ngaska loope lugguɗe, o jo'ini kosɗe am dow tapaare, o semmbiɗini palanɗe am. 

4  O waɗi yimre hesre nder hunnduko am, ngam mi yimana Allah men maŋgtoore. Ɗuuɗɓe ngi'an ɗum, kultoran ɓaawoɗon ɓe kooloto Jawmiraawo. 

5  Barka laatanto kooliiɗo Jawmiraawo, mo ɗakkotirtaa bee mawnitiiɓe e hasooɓe pewe! 

6  Yaa Jawmiraawo Allah am, a ɗuɗɗinani min kaayeefiiji ma e nufayeeje ma booɗɗe! Walaa nannduɗo bee ma. Mi yiɗi yeccugo ɗum e wooynugo ɗum, ammaa mi waawataa yeccugo ɗum fuu, ngam ɗi ɗuuɗɗi masin. 

7  A seyoraaki kirseteeɗi e dokke nyaamdu, a ɗaɓɓaay guleteeɗi e kirseteeɗi ngam ittuki hakke. Ammaa a maɓɓitani yam noppi ngam haa mi nane. 

8  Nden mbi'mi: “Ndaa yam, mi wari. Haala dow am winndaama nder deftere taggaande. 

9  Mi ɗon seyoro waɗugo muuyo ma, yaa Allah am, tawreeta ma ɗon nder lugguɗum ɓernde am.” 

10  Mi wooynan adilaaku ma nder mooɓtorde mawnde, yaa Jawmiraawo, an, a anndi mi accataa wooynugo ɗum. 

11  Mi suuɗaay haala adilaaku ma nder ɓernde am, mi wolwi dow hoolaare ma e kisndam ma. Nder mooɓtorde mawnde, mi jeeɗaaki, mi suuɗaay mbooɗeeŋga ma e gooŋgaaku ma. 

12  Yaa Jawmiraawo, mi anndi a salataa hinnaago yam, mbooɗeeŋga ma e gooŋgaaku ma ɗon aynammi koo ndey. Tornde ngam ballal (Jabuura 

70  ) 

13  Torraaji ɗuuɗɗi taarake yam, ɗi limataake. Aybeeji am taasni yam, njokkake yam, ɗon kaɗammi yi'ugo. Ɗi ɓuri gaasaaji hoore am ɗuuɗugo, mi itti tammunde am fuu. 

14  Useni, hisnam, yaa Jawmiraawo, yaawɗa, yiidam! 

15  Yiɗɓe mbarugo yam, ɓe fuu ɓe cemta! Seyortooɓe sarru am, lornu ɓe ɓaawo, toskin ɓe! 

16  Jalanɓe yam, sey ɓe kultora daliila toskaare maɓɓe! 

17  Ammaa ɗakkotirɓe bee ma fuu, yaa Jawmiraawo, hokku ɓe seyo e welwelo! Yiɗɓe kisndam maaɗa mbi'a foroy: “Jawmiraawo woni mawɗo!” 

18  Min maa mi laafuɗo, mi talakaajo, ammaa an, yaa Jawmiraawo, a ɗon hakkilana yam. An woni balloowo yam, kisnoowo yam, war law, yaa Allah am!

