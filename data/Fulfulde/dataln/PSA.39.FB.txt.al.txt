1  Ngam kaliifaajo gime. Yimre Daawuda fodde daande “Yedutuun”. 

2  Mi wi'no: “Sey mi hakkilana yahdu am, ngam taa mi waɗa hakke bee ɗemŋgal am. To kalluɗo ɗon yeeso am, sey mi naŋgta hunnduko am, mi de'a.” 

3  Mi jeeɗi siriw, mi wolwaay haala hayru sam. Ammaa torra am tulliti. 

4  Ɓernde am metti masin, nde mi numti ɗum, mi tawi ɓernde am wuli bana yiite. Haa mi waawaay naŋgtugo ɗemŋgal am, mi wi'i: 

5  “Yaa Jawmiraawo, anndinam timmoode ngeendam am! Nyalɗe noy luttani yam? Haa mi anndita no balɗe am ndammiri!” 

6  Ndaa, a rammini balɗe am bana njaajirka newre juŋngo, ngeendam am laati bana huunde meere haa yeeso maaɗa, bana foofannde woore, non koo moy neɗɗo geeto. 

7  Fakat nder waancuru maako, o laati bana ɗowdi, o ɗon torro meere boo. O ɗon mooɓta jawdi, ammaa o anndaa mo nyaamata ndi. 

8  Yaa Jawmiraawo, ɗume tammotoomi jonta? Haa maaɗa tammunde am woni. 

9  Hisnam diga kuuɗe sooynde ɗowtaare am, ngam taa faataaɓe njancammi. 

10  Mi jeeɗi siriw, mi wolwaay koo ɗume, ngam an ukkani yam kuuje ɗe'e. 

11  Accu ɓoccugo yam, mi ɓadake maayugo ngam a ɗon honammi. 

12  To goɗɗo waɗi aybe, a felan mo, a eltan mo, a wonnan ko o samɗini, bana mooƴu nyaamrata kuuje. Fakat, neɗɗo koo moye bana foofannde woore tan. 

13  Nan tornde am, yaa Jawmiraawo! Heɗa bojji am! Taa sukku noppi ma to mi woyani ma. Ngam mi koɗo haa saare ma, bana kaakiraaɓe am fuu, mi duurataa. 

14  Taa laaram bee tikkere, haa mi mooso hiddeko mi dilla, mi majja.

