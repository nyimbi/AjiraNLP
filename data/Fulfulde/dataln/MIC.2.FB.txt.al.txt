1  Bone laatanto nufotooɓe kalluɗum, taaskitinanɓe sarru diga dow be'itte muuɗum'en! Subaha ɓe puɗɗata hiɓɓingo ɗum, ngam ɓe mari baawɗe waɗugo ɗum. 

2  To ɓe cuunaama gese, ɓe njaɓta ɗe, to ɓe cuunaama cuuɗi boo, ɓe koo'a ɗi. Ɓe ɗon toonyo goɗɗo e saare muuɗum, goɗɗo e mardi muuɗum. 

3  Ngam maajum, ndaa nii Jawmiraawo wi'i: “Mi annini ukkugo sarru dow mooɗon. On mbaawataa daɗugo ngu. On mawnitittaako, ngam ɗum saa'iire sarru. 

4  Saa'i man ɓe njancan on, ɓe ngiman gimol boyki bana ni'i: Jinni! En nattinaama! Ɓe njaɓti maral ummaatoore am! Noy ɓe njaɓtiri ngal diga am! Ɓe cenndani tuurtooɓe gese men!” 

5  Ngam maajum a heɓataa koo goɗɗo ngam foondango ma geɗal lesdi nder jama'aare Jawmiraawo. 

6  Yimɓe ɗon mbaɗa haraka, ɗon mbi'ammi: “Accu wolwugo ɗuuɗɗum bana nii! Taa goɗɗo wi'a toskaare nde'e heɓan en fahin!” 

7  Nii mbi'ɗon na yimɓe Yaakubu? Munyal Jawmiraawo rammi na? Nii non kuuɗe maako mba'i na? Bolle am laataaki booɗɗe haa adili'en na? 

8  Jawmiraawo wi'i: “Onon on laatakeno konne'en ummaatoore am. To yimɓe ɗon ngarta konu, ɗon koota jam, on njaɓti ɓe alkibbaaje maɓɓe. 

9  On ɗon ndiiwa rewɓe ummaatoore am diga calaaje muuɗum'en ɗe ɓe ngiɗi, on ɗon ittana ɓikkoy maɓɓe tedduŋgal ngal mi hokki koy haa foroy, 

10  on ɗon mbi'a: Umme, ndille! Ngam nokkuure nde'e laataaki pellel siwtaago. Daliila coɓki maare on njaran boneeji naawɗi.” 

11  To goɗɗo tokkake henndu, hasi fewre, wi'i: Mi waɗante annabaaku dow inaboojam e dow njaramji guykinooji, fakat o laatoto annabiijo ummaatoore nde'e! Kisndam ngaranɗam 

12  Jawmiraawo wi'i: “Onon danygol Yaakubu fuu, fakat mi mooɓtan luttuɓe Isra'iila. Mi hawtan on bana baali nder waalde, bana tokkere haa durdude, yimɓe mooɓre nde'e mbaɗan haraka makka.” 

13  Ceekoowo laawol ardoto ɓe, ɓe mbaɗan ceekli, ɓe caalo gal dammuɗe, ɓe ngurto yaasi. Jawmiraawo, laamiiɗo maɓɓe, ardoto ɓe, ɗowan ɓe.

