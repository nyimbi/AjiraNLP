1  Ndaa ɗi'i ngoni farillaaji e kiitaaji fuu ɗi on kakkilanta, ɗi on ɗowtanto fodde balɗe mooɗon nder lesdi ndi Jawmiraawo, Allah kaakiraaɓe mooɗon hokkata on fuu, ngam maron ɗum. 

2  “Nder lesdi man, yimɓe ummaatooje ɗe ndiiwoton, ɗon cujidana ɗowanteeɓe muuɗum'en dow kooseeje towɗe, les leɗɗe kecce boo. Sey on kalka nokkuuje ɗe'e fuu! 

3  Ngibbine kirsirɗe maɓɓe, puse kaa'e ciftinorɗe maɓɓe. Ngule daŋraŋge maɓɓe cenaaɗe, pe'e labbi maɓɓe, nattine inɗe maaji e nokkuuje man. 

4  Taa kuuwane Jawmiraawo, Allah mooɗon bana ummaatooje ɗe'e kuuwranta labbi maɓɓe. 

5  Jawmiraawo suɓan nokkuure woore caka le'i mon fuu ngam o tabitina innde maako ton. Haa nokkuure man tan njahoton sujidango mo. 

6  Haa ton on lii'anto mo guleteeɗi mon e kirseteeɗi mon e zakkaaji mon e dokke mon ittaaɗe e dokke ɗe on togani Jawmiraawo e dokke mon caahiiɗe e afi dabbaaji mon mawɗi e afi dammooji mooɗon. 

7  Sey on nyaama ton yeeso Jawmiraawo, Allah mooɗon, onon e yimɓe ci'e mooɗon, on ceyora nafuuda kuuɗe mon, ngam Jawmiraawo barkiɗini on. 

8  Yeeso ɗo, on mbaɗataa bana mbaɗeten jonta, koo moy ɗon waɗa ko fottani ɗum. 

9  Ngam on njottaaki haa pellel siwtaare tawon, on maraay lesdi ndi Jawmiraawo, Allah mooɗon hokkata on tawon. 

10  Ammaa to on eerake maayo Urdun, on njooɗoto haa lesdi ndi Jawmiraawo marnata on, o hokkan on siwtaare, konne'en taariiɓe on fuu ɓillataa on fahin, on njooɗoto nder jam. 

11  Jawmiraawo, Allah mooɗon suɓan nokkuure joonde ngam innde mum wona ton. Haa ton on lii'anto mo ko umrumi on fuu: Guleteeɗi mon e kirseteeɗi mon e zakkaaji mooɗon e dokke mon ittaaɗe e dokke cuɓaaɗe ɗe on togani Jawmiraawo fuu. 

12  Ceye ton yeeso Jawmiraawo, Allah mooɗon, onon e ɓikkoy mon worɓe e rewɓe e maccuɓe mon e horɓe mon e Lewi'en jooɗiiɓe nder gure mon, ngam Lewi'en marataa lesdi caka mooɗon. 

13  Ndeente, taa on lii'o kirseteeɗi mon haa on ngiɗi fuu. 

14  Lii'e ɗi haa nokkuure nde Jawmiraawo suɓata nder berniwol le'i mon gootol. Haa ton on lii'anto mo guleteeɗi mon, on mbaɗan ko umrumi on fuu. 

15  Ammaa on nduŋanaama hirsugo e nyaamugo dabbaaji mon nder gure mooɗon fuu, bana ɓerɗe mon ngiɗi, deydey ko Jawmiraawo, Allah mooɗon hokki on. Koo moy mooɗon, cenaaɗo e mo senaaka, nyaama kusel maaji, bana nyaamroton lelji e jabaaje. 

16  Ammaa taa on nyaama ƴiiƴam maaji. Sey on ndufa ɗam haa lesdi bana ndiyam. 

17  Haa nokkuuje joole nder berniiji mooɗon, taa on nyaama zakka alkamaari mon e inaboojam mon e nebbam mon e afi dabbaaji mon mawɗi e dammooji mon e dokke mon ɗe on togani Jawmiraawo e dokke caahiiɗe ngam seyo mooɗon e dokke ittaaɗe. 

18  Kuuje ɗe'e fuu, sey on nyaama ɗe yeeso Jawmiraawo haa nokkuure nde o suɓata ɗum. Ton nyaamoton ɗe, onon e ɓikkoy mon e maccuɓe mon e horɓe mon e Lewi'en jooɗiiɓe nder gure mon. Ceyore nafuuda kuuɗe mon yeeso Jawmiraawo, Allah mon. 

19  Ndeente, taa acce humtango Lewi'en haaje saa'i on nguurata nder lesdi mon fuu. 

20  To Jawmiraawo, Allah mooɗon yaajinani on lesdi bana o wolwani on, to suuno kusel naŋngi on, on nyaama bana on ngiɗi fuu. 

21  To nokkuure nde Jawmiraawo Allah suɓi ngam tabitingo innde muuɗum ton daayi bee mooɗon, nden kam on kirsan dabbaaji mon mawɗi e dammooji mon ɗi Jawmiraawo hokki on, on nyaama haa ci'e nder berniiji mooɗon bana ngiɗɗon fuu, bana umrumi on. 

22  Koo moy mooɗon, cenaaɗo e mo senaaka, nyaama kusel man bana nyaamroton lelji e jabaaje. 

23  Ammaa tabite, taa on nyaama ƴiiƴam, ngam ƴiiƴam woni yoŋki, taa on nyaama yoŋki hawtaade bee kusel. 

24  Taa nyaame ƴiiƴam, ndufe ɗam haa lesdi bana ndiyam. 

25  To on nyaamaay ɗam, nden kam onon e ɓikkoy mon on keɓan hayru, ngam on mbaɗi ko fottani Jawmiraawo. 

26  Ammaa dokke mon cenaaɗe e dokke ɗe on togani Jawmiraawo, njahre ɗe haa nokkuure nde Jawmiraawo suɓata. 

27  Lii'e ton guleteeɗi mon dow hirsirde Jawmiraawo, Allah mooɗon, ndufe ƴiiƴam kirseteeɗi mon goɗɗi haa hirsirde Jawmiraawo Allah mon, nden nyaame kusel maaji kam. 

28  Kakkilane bolle ɗe umrumi on fuu. Ɗowtane ɗe. Nden kam onon e ɓikkoy mon on keɓan hayru haa foroy, ngam on mbaɗan ko fotti, ko wooɗi yeeso Jawmiraawo, Allah mooɗon.” Kaɗki sujidango labbi 

29  “To on ɗon nasta lesdi, Jawmiraawo, Allah mooɗon nattinan yimɓe ummaatooje wonɓe ton. On ndiiwan ɓe, on njooɗoto nder lesdi maɓɓe. 

30  Ɓaawo maajum ndeente, taa on tokko al'aadaaji labbi maɓɓe, ɗum laatanto on tuuforgol. Taa ƴame haala ɗowanteeɓe maɓɓe malla no ɓe teddinirta ɓe, haa on teddina ɓe kal-kal. 

31  Cujidane Jawmiraawo, Allah mooɗon, ammaa naa bana kamɓe ɓe cujidirani labbi maɓɓe. Ko ɓe kuuwani labbi maɓɓe, ɗum nyidduɗum haa Jawmiraawo, o ɗon wanya ɗum. Ɓe lii'ani ɗi koo ɓikkoy maɓɓe worɓe e rewɓe boo nguleteekoy dow kirsirɗe maɓɓe.”

