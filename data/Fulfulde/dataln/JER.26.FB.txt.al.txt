1  Saa'i Yooyakim ɓii Yusiya fuɗɗi laamaago nder lesdi Yahuuda, Jawmiraawo wolwani Yeremiya. 

2  Jawmiraawo wi'i: “Dara haa daldal haykaliiru, yeccu yimɓe warɓe diga gure Yahuuda ngam sujidango yam fuu ko mi umri ma fuu, taa ittu koo wolde woore. 

3  Teema ɓe nanan, ɓe fuu ɓe lorto diga laabi maɓɓe kalluɗi. Nden kam mi faasitan waɗugo ɓe sarru ngu anninmi ukkango ɓe daliila kuuɗe maɓɓe kalluɗe. 

4  Yeccu ɓe: Ndaa nii Jawmiraawo wi'i: Naneeɗam, ɗowtane tawreeta ka ndokkumi on, 

5  kakkilane bolle sukaaɓe am annabi'en ɓe tokkiimi nelugo haa mooɗon. Ammaa on nanaay. 

6  To on ɗowtanaaki yam, nden kam mi waɗan nokkuure nde'e bana mbaarumi Silo. Ummaatooje duniyaaru fuu naaliran bee innde berniwol ngo'ol.” 

7  Liman'en e annabi'en e ummaatoore fuu keɗiti yaake Yeremiya wolwi bolle ɗe'e haa haykaliiru Jawmiraawo. 

8  Nde Yeremiya timmini wolwugo ko Jawmiraawo umruno mo o wolwana ummaatoore fuu, liman'en e annabi'en e ummaatoore fuu naŋngi mo, kooli: “A he'i mbareego! 

9  Koni mbaɗɗa annabaaku bee innde Jawmiraawo, mbi'ɗa: Suudu ndu'u laatoto bana Silo, berniwol ngo'ol boo laatoto winnde, walaa goɗɗo jooɗoto ton.” Nden ummaatoore fuu mooɓotiri dow Yeremiya haa haykaliiru Jawmiraawo. 

10  Nde ardiiɓe Yahuuda nani haala man, ɓe ummi diga laamiiɗo ɓe ngari haa haykaliiru Jawmiraawo, ɓe njooɗi baŋnge Dammugal Kesal ngal haykaliiru haa ɓe mbaɗa kiita. 

11  Nden liman'en e annabi'en mbi'i ardiiɓe e ummaatoore fuu: “Gorko oo he'i kiita mbareego, ngam o waɗi annabaaku dow berniwol ngo'ol, onon fuu on nani bee noppi mooɗon!” 

12  Ammaa Yeremiya wi'i ardiiɓe e ummaatoore fuu: “Jawmiraawo neli yam waɗugo annabaaku dow suudu ndu'u e berniwol ngo'ol, bana ko nanɗon. 

13  Ammaa jonta mbo'ine laabi mon e kuuɗe mon kadi. Nane bolle Jawmiraawo Allah mon. Nden kam Jawmiraawo faasitan ukkango on sarru ngu o wi'no. 

14  Min kam, ndaa yam haa juuɗe mon. Mbaɗeeɗam ko fottani on. 

15  Ammaa annde fakat: To on mbari yam, nden kam on mbari goɗɗo mo walaa aybe, on ndoondoto aybe ƴiiƴam dow ko'e mon e dow berniwol ngo'ol e dow yimɓe maagol. Ngam gooŋga, Jawmiraawo neli yam haa mooɗon, mi yecca on kuuje ɗe'e fuu.” 

16  Nden ardiiɓe e ummaatoore fuu mbi'i liman'en e annabi'en: “Gorko oo he'aay kiita mbareego, ngam o wolwani en bee innde Jawmiraawo Allah meeɗen.” 

17  Ɓaawo man woɗɓe caka ndotti'en ummi, mbi'i ummaatoore mooɓtiinde: 

18  “Nder zamanu laamiiɗo Hezekiya, Mika mo Moraset waɗani yimɓe Yahuuda fuu annabaaku, yecci ɓe: Ndaa nii Jawmiraawo honooɓe asama wi'i: Konne'en ndeman Siyona bana ngesa, Urusaliima laatoto bille, hooseere haa haykaliiru woni laatoto towndiire guuɓe. 

19  Laamiiɗo Hezekiya e yimɓe Yahuuda fuu mbaraay Mika. Ammaa Hezekiya huli Jawmiraawo, tori mo ɗuuɗɗum. Jawmiraawo boo faasiti ukkango ɓe sarru ngu o wi'no. Enen jonta en ɗon nastina ko'e meeɗen nder sarru naawŋgu.” Mbarki annabi Uriya 

20  Woodi boo goɗɗo feere mo waɗi annabaaku bee innde Jawmiraawo, innde maako Uriya ɓii Semaya mo Kiriyat-Ye'arim. Kaŋko o wolwi dow berniwol ngo'ol e lesdi ndi'i bana Yeremiya wolwiri. 

21  Nde laamiiɗo Yooyakim e honooɓe muuɗum e ardiiɓe muuɗum fuu nani bolle Uriya, laamiiɗo tefi mbarugo mo. Ammaa Uriya faami ɗum, o hultori, o doggi haa Misra. 

22  Nden laamiiɗo Yooyakim neli Elnatan ɓii Akbor bee worɓe woɗɓe haa Misra. 

23  Ɓe ngaddi Uriya diga ton, ɓe njahri mo yeeso laamiiɗo Yooyakim. O mbari mo, o wudini mo nder ngaska ngoota bee mbaraaɓe woɗɓe. 

24  Ahikam ɓii Safan faddi Yeremiya, ngam taa o hokke haa juuɗe ummaatoore yiɗnde mbargo mo.

