1  Ndaa ko ngiɗmi wi'go: Yaake donoowo o ɓiŋngel tawon, walaa ko feerotirta mo bee maccuɗo, koo to o jawmu kuuje fuu. 

2  Ammaa o ɗon haa juuɗe kaliifa'en e haa sigooɓe kuuje maako haa to wakkati ki baaba darni yottake. 

3  Bana non enen boo, yaake en ɓikkoy, en maccuɓe ruuhuuji laamaniiɗi duniyaaru. 

4  Ammaa nde wakkati waɗi, Allah neli Ɓiɗɗo mum. Kaŋko o danyaama e debbo, o yeeɗi les tawreeta, 

5  ngam haa o rimɗina wonɓe les tawreeta, o heɓna en baawɗe laataago ɓiɓɓe Allah. 

6  Onon on laati ɓiɓɓe Allah. Ngam maajum o nelani on Ruuhu Ɓiɗɗo maako nder ɓerɗe mon, mo ɗon ewno: “Abba! Baaba!” 

7  Nden kam naa on maccuɓe fahin, ammaa on ɓiɓɓe. Nde nii on ɓiɓɓe maako, on laati boo ronooɓe ko Allah sigani ɓiɓɓe mum. Saklere Pol daliila Galaatiya'en 

8  Ɓooyma on anndaano Allah, on maccuɓeno ɗowanteeɓe ɓe ngalaa baawɗe bana ɗe Allah. 

9  Ammaa nde jonta on anndi Allah, ndikka mi wi'a: Allah anndi on, koni lorotooɗon haa ruuhuuji tampuɗi meereeji ɗi'i? Kadi on ngiɗi on laato maccuɓe maaji fahin na? 

10  On ɗon camɗina nyalɗe goɗɗe e lebbi goɗɗi e wakkatiiji goɗɗi e duuɓi goɗɗi. 

11  Mi huli, taa torra ka torriimi ngam mooɗon laato meere. 

12  Deerɗam'en, mi ɗon toro on: Laate bana am nde nii min boo mi laatake bana mooɗon. On mbaɗaay yam aybe sam: 

13  On ɗon ciftora no mi aartiri waazaago on Linjiila. Saa'i maajum mi nyawɗo. 

14  Nyawu am ɓillanno on ammaa on njawaaki yam, on nefaay yam sam. On njaɓi yam bana malaa'ikaajo Allah, bana on njaɓranno Yeesu Almasiihu. 

15  Naane on ɗonno nder hayru. Toy ɗum jonta? Gooŋga mi wi'ata on, to ɗum waɗotono, on ɗoofanno gite mon, on ndokkammi ɗe. 

16  Kadi mi laati konneejo mon ngam mi ɗon wi'a on gooŋga na? 

17  Yimɓe woɗɓe ɗon cuklano on masin, ammaa naa ngam hayru mon. Ɓe ɗon ɗaɓɓa senndugo on bee am, ngam haa on cuklano ɓe masin. 

18  Booɗɗum to on ɗon cuklano ko wooɗi wakkatiiji fuu, naa sey to mi ɗon wondi bee mooɗon tan. 

19  Onon ɓikkoy am, mi ɗon yara bone ngam daliila mooɗon fahin, bana luuwe ɓesnanɗo, haa to jaati Almasiihu waŋgi laaɓɗum nder mooɗon. 

20  Teema mi yelanno wondugo bee mooɗon jonta, haa mi wolwana on bee laawol goɗŋgol. Haala mooɗon sakli yam! Misaalu Hajara e Saraatu 

21  Mbi'eeɗam onon yiɗɓe leestango tawreeta, on nanaay ko ka wi'ata na? 

22  Deftere wi'i: Ibrahiima woodi ɓiɓɓe ɗiɗo, oo ɓii Hajara, korɗo, oya boo ɓii Saraatu, debbo dimo. 

23  Ɓii korɗo danyaama fodde ɗabiya yimɓe, ammaa ɓii dimo danyaama fodde iinawol Allah. 

24  Ndaa ko saawi nder haala ka'a: Rewɓe ɗiɗo ɓe'e, ɓe alkawalji ɗiɗi: Alkawal gootal, waato Hajara, iwi haa hooseere Sina, ɗon danya maccuɓe. 

25  Hajara, ɗum hooseere Sina nder lesdi Arabiya. O foti bee Urusaliima, berniwol jontawol, jooɗiiŋgol bee ɓikkoy mum nder maccuŋgaaku. 

26  Ammaa Urusaliima ngol asama, ngol dimol. Kaŋgol woni daada meeɗen. 

27  Ngam Deftere wi'i: “Seya, an dimaro, mo maraay ɓikkoy. Hoolu bee seyo, an mo meeɗaay yarugo bone luuwe. Ngam ɓikkoy gudinaaɗo ɓuran koy marɗo gorko ɗuuɗugo.” 

28  Deerɗam'en, bana Isiyaaku, on laati ɓiɓɓe danyaaɓe fodde iinawol Allah. 

29  Ammaa bana ɓooyma danyaaɗo fodde ɗabiya yimɓe toonyi danyaaɗo fodde Ruuhu Allah, jonta boo bana non ɗum wa'i. 

30  Ammaa ɗume Deftere wi'ata? “Riiw korɗo bee ɓiyum fuu, ngam ɓii korɗo rondataa bee ɓii dimo.” 

31  Deerɗam'en, enen en laataaki ɓiɓɓe korɗo, ammaa en ɓiɓɓe dimo.

