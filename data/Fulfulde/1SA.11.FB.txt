Sawulu jaali Ammooni'en
1Nahas, laamiiɗo Ammooni'en wari, taari berniwol Yaabes nder lesdi Gile'at, kaŋko e jama'aare konu maako. Yimɓe Yaabes fuu mbi'i Nahas: “Haɓɓu alkawal bee amin, nden kam min laatoto maccuɓe ma.” 2Laamiiɗo Ammooni'en jaabi ɓe: “To on ngerdake mi itta koo moy mooɗon yiitere mum nyaamre, haa mi toska Isra'iila fuu, nden kam mi haɓɓan alkawal man bee mooɗon.” 3Ndotti'en Yaabes mbi'i mo: “Accu min nyalɗe joweeɗiɗi, haa min nelda habaru koo toy nder Isra'iila. To kisnanɗo min walaa, nden kam min laatoto maccuɓe ma.”
4Nelaaɓe ngari haa Gibiya, wuro Sawulu. Ɓe ngecci yimɓe haala man fuu. Yimɓe mboyi bee sawtu. 5Saa'i maajum Sawulu warti diga ladde, o ɗon ɓaawo na'i maako. O ƴami: “Ngam ɗume yimɓe mboyata?” Ɓe ngecci mo bolle nelaaɓe Yaabes. 6Nde Sawulu nani ɗum, Ruuhu Jawmiraawo wari dow maako, tikkere maako saati masin. 7O hoo'i ga'i ɗiɗi, o ta'i ɗi geɓe geɓe, o neldi geɓe man koo toy nder Isra'iila. O umri nelaaɓe ɓe mbi'a: “Koo moy mo yahdaay bee Sawulu e Samuyila ngam haɓre, nii ga'i maako laatoto.”
Jawmiraawo hulni Isra'iila'en fuu, haa ɓe fuu ɓe ngari bana goɗɗo gooto. 8Sawulu laari ɓe haa Bezek, limi ɓe. Woodi yimɓe Isra'iila ujine teemeɗɗe tato (300.000) e yimɓe Yahuuda ujine cappanɗe tato (30.000).
9Ɓe umri nelaaɓe Yaabes: “Mbi'e yimɓe berniwol mon: Jaŋngo, caka nyalawma, on kisan.” Ɓe njehi, ɓe ngecci ɗum yimɓe Yaabes. Kamɓe ɓe ceyi. 10Ɓe mbi'i Nahas: “Jaŋngo min ngurtoto haa on mbaɗa min ko fottani on.” 11Jaŋngo maajum Sawulu senndi yimɓe mum mooɓe tati. Subaha ɓe ukkani saŋngeere Ammooni'en. Ɓe mbari Ammooni'en haa yotti caka nyalawma. Luttuɓe ndoggi, caŋkiti gooto gooto.
12Nde haɓre timmi, Isra'iila'en mbi'i Samuyila: “Toy saliiɓe Sawulu laamano en? Accide min bee maɓɓe haa min mbara ɓe.” 13Ammaa Sawulu wi'i: “Walaa mbareteeɗo hannde! Ngam hannde Jawmiraawo hisni Isra'iila.” 14Samuyila wi'i yimɓe: “Ngare, njahden haa Gilgal, en tabitina laamu ton.” 15Yimɓe fuu njehi haa Gilgal. Yeeso Jawmiraawo ɓe mbaɗi Sawulu laamiiɗo. Kaŋko e Isra'iila'en fuu ɓe ceyi masin. Ɓe lii'ani Jawmiraawo kirseteeɗi ngam kawtal maɓɓe bee maako.