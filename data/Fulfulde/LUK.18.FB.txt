Balndol dow debbo jurumɗo bee kiitoowo
1Yeesu wolwani ɓe balndol ngam faamtingo ɓe sey ɓe tokko toraago, taa ɓe tampa sam. 2O wi'i ɓe: “Woodino haa berniwol feere kiitoowo mo hulataa Allah sam, walaa ko yaali mo bee koo moy fuu. 3Woodi boo nder berniwol man debbo jurumɗo mo ɗon wara tum, wi'a mo: Waɗanam kiita hakkunde am e konneejo am. 4Kiitoowo man sali, haa duuri. Ammaa ɓaawoɗon o numi nder ɓernde maako: Mi hulataa Allah, walaa ko yaali yam bee koo moy boo, 5ammaa nde nii jurumɗo oo ɗon daamammi, mi waɗanan mo kiita, ngam taa o tokko wargo, o jiiɓa hakkiilo am.” 6Jawmiraawo ɓesdi wi'ugo: “Nane booɗɗum ko kiitoowo kalluɗo oo wi'ata. 7Kadi, Allah waɗanta suɓaaɓe muuɗum wookananɓe mo jemma e naaŋge kiita gooŋgɗuka bee law na? 8Mi ɗon wi'a on, o waɗanan ɓe kiita ngooŋɗuka bee law. Ammaa wakkati loraaki Ɓii-neɗɗo, o tawan marɗo nuɗɗinki dow lesdi na?”
Balndol dow Farisaajo e jomnoowo
9Yeesu wolwi balndol feere fahin ngam laaranɓe ko'e muuɗum'en ɓe adili'en, ɓe ɗon njawo woɗɓe: 10“Yimɓe ɗiɗo njehi haa haykaliiru ngam waɗugo do'a, gooto Farisaajo, gooto boo jomnoowo. 11Farisaajo dari, waɗi do'a nder ɓernde mum bana ni'i: Yaa Allah, mi yetti ma ngam mi laataaki bana yimɓe feere, laatiiɓe wuyɓe, sooyɓe-adilaaku, jeenooɓe malla bana jomnoowo oo. 12Mi ɗon suumo asaweere fuu nde ɗiɗi, mi ɗon itta zakka nder ko keɓanmi fuu. 13Jomnoowo dari daayiiɗum, o numaay koo ɓaŋgtugo gite haa asama, ammaa o fiyi wiɓɓere maako, o wi'i: Yaa Allah am, yurminam, min mi hakkeejo! 14Mi ɗon wi'a on, kaŋko o heɓi yerduye Allah nde o hooti saare maako, ammaa Farisaajo heɓaay. Ngam koo moy mawnini hoore mum, o leestinteeɗo e mo leestini hoore mum boo, o ɓaŋgteteeɗo.”
Yeesu barkiɗini ɓikkoy pamaroy
(Matta 19:13-15; Markus 10:13-16)
15Ɓe ngaddani Yeesu ɓikkoy pamaroy ngam o meema koy, ammaa nde pukara'en ngi'i ɗum, ɓe peli wadduɓe koy. 16Yeesu ɓadini ɓikkoy go kommbi mum, wi'i: “Acce ɓikkoy pamaroy ngara haa am. Taa kaɗe koy, ngam laamu Allah woodani irin maakoy. 17Gooŋga mbi'anmi on: Mo jaɓaay laamu Allah bana ɓiŋngel pamarel, fakat o nastataa ngu sam.”
Gorko diskuɗo
(Matta 19:16-30; Markus 10:17-31)
18Yahuuduujo mawɗo feere ƴami Yeesu: “Moodibbo booɗɗo, ko mbaɗanmi haa mi heɓa ngeendam nduumiiɗam?” 19Yeesu jaabi mo: “Ngam ɗume a wi'ata yam mi booɗɗo? Walaa booɗɗo, sey Allah gooto tan woni booɗɗo! 20A anndi umrooje: Taa waɗ njeenu, taa mbar-hoore, taa wujju, taa seeda fewre, teddin baaba ma e daada ma.” 21Gorko go wi'i: “Mi ɗowtani umrooje ɗe'e fuu diga mi derkeejo tawon.” 22Nde Yeesu nani ɗum, o wi'i mo: “Luttani ma huunde woore: Soorru ko marɗa fuu, hokku ɗum talaka'en, nden kam a heɓoyan ndesaari haa asamanji. Nden war, tokkam.” 23Nde o nani bolle ɗe'e, o suni masin, ngam o diskuɗo masin. 24Nde Yeesu yi'i o cuniiɗo, o wi'i: “Ɗum saɗani riskuɓe nastugo laamu Allah. 25Ngeelooba saalo nder wurdere baatal ɓuri hoyugo dow diskuɗo nasta laamu Allah.” 26Nanɓe mo mbi'i: “To non kam, moy waawata hisugo?” 27Yeesu jaabi: “Ko waɗataako haa yimɓe, ɗum waɗoto haa Allah.” 28Nden Piyer wi'i: “Ndaa, min acci mardi amin fuu, min tokki ma!” 29Yeesu wi'i ɓe: “Gooŋga mbi'anmi on, koo moy acci saare mum, debbo mum, deerɗum'en, saaro'en mum malla ɓikkoy mum ngam daliila laamu Allah, 30heɓan cowi ɗuuɗɗi nder zamanuuru jontaaru ndu'u e nder waranndu boo o heɓan ngeendam nduumiiɗam.”
Yeesu waŋgini haala maayde muuɗum e ummitineeki muuɗum tataɓre
(Matta 20:17-19; Markus 10:32-34)
31Yeesu ewni pukara'en sappo e ɗiɗo haa muuɗum, o wi'i ɓe: “Ndaa, en ɗon njaha Urusaliima, ko annabi'en mbinnduno dow Ɓii-neɗɗo fuu laatoto ton. 32Ngam ɓe ndokkan mo haa juuɗe heefeerɓe, ɓe njancan mo, ɓe torran mo, ɓe tuutan tuuɗe dow maako, 33ɓe ɓoccan mo. Ɓaawoɗon ɓe mbaran mo, nyalaade tataɓre o ummititto.” 34Ammaa ɓe paamaay koo ɗume nder ko o wi'i. Haala ka'a laati cuuɗiika haa maɓɓe, ɓe anndaa ko o yiɗi wi'go.
Yeesu wumtini bumɗo
(Matta 20:29-34; Markus 10:46-52)
35Nde Yeesu ɓadi Yeriko, bumɗo feere ɗon jooɗi kommbi laawol, o ɗon rooko. 36Nde o nani mooɓre ɗon saalo, o ƴami ko waɗi. 37Ɓe anndini mo: “Ɗum Yeesu Nasaratuujo saaloto.” 38O hooli: “Yeesu, ɓii Daawuda, enɗam!” 39Ardiiɓe yeeso peli mo, ngam haa o jeeɗo. Ammaa o ɓurti hoolugo: “Ɓii Daawuda, enɗam!” 40Yeesu dari, umri: Ngadde mo haa kommbi am. Nde bumɗo ɓaditi, Yeesu ƴami mo: 41“Ɗume ngiɗɗa mi waɗane?” O jaabi: “Jawmiraawo, wumtinam.” 42Yeesu wi'i mo: “Wumtu, nuɗɗinki ma hisni ma!” 43Wakkati man nden o wumti, o tokki Yeesu, o ɗon teddina Allah. Yimɓe yi'ɓe ɗum fuu maŋgti Allah.