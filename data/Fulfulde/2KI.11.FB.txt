Ataliya jaɓti laamu haa Urusaliima
(2 Habaruuji Nyalaaɗe 22—23)
1Nde Ataliya daada Ahaziya nani ɓiyum maayi, o ummi, o mbari danygol laamu fuu. 2Ammaa Yoseba, ɓii laamiiɗo Yoram debbo, deerɗiraawo Ahaziya hoo'i Yo'as ɓii Ahaziya. O hisni mo caka ɓiɓɓe laamiiɗo mbareteeɓe. O nyukkini ɓiŋngel e debbo kakkilanoowo ngel nder suudu sigordu be'itte. Ɓe cuuɗi ngel ngam taa Ataliya yi'a ngel, bana nii ngel hisri maayde. 3Duuɓi joweego Yo'as nyukkidi bee Yoseba nder haykaliiru Jawmiraawo. Ammaa saa'i man fuu Ataliya ɗon laamano lesdi.
4Nder nduuɓu joweeɗiɗaɓu, Yoyada limanjo ewni ardiiɓe dow honooɓe teemerre teemerre nder Kari'en e aynooɓe woɗɓe, o yahri ɓe nder haykaliiru Jawmiraawo, o haɓɓi alkawal bee maɓɓe, koo moy maɓɓe huni, nden o holli ɓe ɓii laamiiɗo. 5O umri ɓe: “Ndaa ko mbaɗoton: Mbaɗe geɓe tati. Yeɓre mooɗon arannde huuwan nyannde siwtorde, nde aynan saare laamu. 6Yeɓre ɗiɗawre daroto haa dammugal Sur, yeɓre tataɓre boo haa dammugal ɓaawo doogari'en aynooɓe. Sey on mbaɗa aynol laamorde bee tokkindirki. 7Geɓe mooɗon ɗiɗi timminɗe kuugal nyannde siwtorde, mbaɗa aynol haykaliiru Jawmiraawo haa laamiiɗo woni. 8Sey on taaro laamiiɗo, koo moy bee balmi muuɗum haa juuɗe. Koo moy nastanɗo caka caffuuji, mbare mo. Ɗofte laamiiɗo, nde o wurtoto e nde o nastata fuu.”
9Ardiiɓe dow honooɓe teemerre teemerre mbaɗi ko Yoyada limanjo umruno fuu. Koo moy maɓɓe hoo'i worɓe muuɗum, fuɗɗuɓe e timminɓe kuugal nyannde siwtorde fuu ngari haa Yoyada, limanjo. 10Limanjo hokki ardiiɓe ɓe'e labbe e bawarɗe gonɗe nder haykaliiru Jawmiraawo, ɗe Daawuda marno. 11Nden doogari'en aynooɓe ndari, koo moy maɓɓe bee balmi muuɗum, diga wakeere haykaliiru nyaamru haa wakeere haykaliiru nanndu, gal hirsirde e haykaliiru boo, ɓe taari laamiiɗo. 12Nden o wurtini ɓii laamiiɗo, o hippi mo woronnde, o hokki mo seedamku laamu. Ɓe laamini mo, ɓe moyti mo bee nebbam. Nden ɓe kelli juuɗe, ɓe kooli: “Laamiiɗo yeeɗa haa foroy!”
13Nde Ataliya nani hoolo doogari'en aynooɓe e hoolo ummaatoore, o wari haa ummaatoore nder haykaliiru Jawmiraawo. 14O yi'i laamiiɗo ɗon dari haa daŋraŋgal kommbi dammugal, bana ko woni al'aada laamiiɓe e mawɓe e fuufooɓe algaytaaji kommbi laamiiɗo. Yimɓe fuu ɗon ceyi, ɓe ɗon puufa algaytaaji. Ataliya seeki limce muuɗum, hooli: “Tuurtol, tuurtol!” 15Ammaa Yoyada limanjo umri ardiiɓe dow honooɓe teemerre teemerre, mawɓe jama'aare konu, wi'no ɓe: “Ngurtine mo, caaline mo caffuuji. To goɗɗo tokkake mo, mbare mo bee kaafahi!” Ngam limanjo wi'no: “Taa mbare Ataliya nder haykaliiru Jawmiraawo.” 16Ɓe naŋngi mo, ɓe njahri mo haa saare laamu, gal laawol nastirde pucci. Ton ɓe mbari mo.
17Nden Yoyada haɓɓi alkawal hakkunde Jawmiraawo bee laamiiɗo e yimɓe, haa ɓe laato yimɓe Jawmiraawo, non boo hakkunde laamiiɗo e yimɓe. 18Ɓaawo maajum yimɓe lesdi fuu njehi haa suudu Ba'al, ngibbini ndu. Ɓe pusi kirsirɗe maaru e suuraaji maaru. Ɓe mbari Mattan, limanjo Ba'al, yeeso kirsirɗe. Nden Yoyada hokki yimɓe kaliifaaku kuuɗe haa haykaliiru Jawmiraawo. 19Nden o hoo'i ardiiɓe dow honooɓe teemerre teemerre e Kari'en e aynooɓe e yimɓe lesdi fuu, ɓe njahri laamiiɗo diga haykaliiru Jawmiraawo haa saare laamu bee laawol dammugal aynooɓe. O jooɗi dow leeso laamu. 20Yimɓe lesdi fuu ceyi, berniwol boo heɓi de'ere ɓaawo mbareeki Ataliya haa saare laamu.