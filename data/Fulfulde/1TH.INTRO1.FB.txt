Nastuki
Tessaloniiki wonno laamorde lesdi Makedoniya nder laamu Roma'en. Ɓaawo Pol wurti Filippi nder jahaaŋgal muuɗum ɗiɗaɓal, o yehi haa Tessaloniiki. O jo'ini jama'aare nuɗɗinɓe nder wuro man. Ammaa o duuraay nder maago sam, ngam tuurtol Yahuudu'en woɗɓe. Ɗum dooli mo wurtaago wuro ngo'o. O yehi Bereya (KN 17:1-10). Ɓe kaaji mo, ngam yimɓe ummaatooje njaɓi waazu maako. Ɓaawoɗon nde o yotti Korintu, Timote waddani mo habaru dow ko waɗi haa Tessaloniiki (KN 18:5). Diga Korintu Pol winndi bataakewol ngo'ol.
Pol winndi ngol ngam haa o semmbiɗina nuɗɗinɓe Tessaloniiki'en, o tiɗɗina ɓe. O yetti Allah masin ngam habaru nuɗɗinki maɓɓe e yiide maɓɓe. O siftinori ɓe no o jooɗorino caka maɓɓe, no o huuwri boo. Nden o jaabi ƴamɗe ɗe ɓe ƴami caka maɓɓe dow loraaki Almasiihu: To nuɗɗinɗo maayi hiddeko Jawmiraawo loro, o heɓan ngeendam nduumiiɗam ɗam Almasiihu waddata na? Malla: Ndey Almasiihu loroyto? Haa ragare, Pol tiɗɗini ɓe ɓe tokko huuwugo bee de'ere, saa'i ɓe ɗon ndeena loraaki Almasiihu bee tammunde woonde.
Tokkindirki haalaaji:
Fuɗɗoode 1:1
Yettoore e maŋgtoore 1:2—3:13
Fottango Allah 4:1-12
Ekkitinol dow loraaki Jawmiraawo 4:13—5:11
Wasuyeeji ragareeji 5:12-22
Koofli 5:23-28