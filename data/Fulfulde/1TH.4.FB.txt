Fottango Allah
1Ko lutti wi'ugo on, onon deerɗiraaɓe, min ɗon toro on, min ɗon tiɗɗina on bee innde Jawmiraawo meeɗen Yeesu: Nde on ekkitake haa amin no on njooɗorto, haa on pottana Allah, bana non mbaɗoton boo, ɓesde waɗugo ɗum yeeso yeeso. 2On anndi umrooje ɗe min ndokki on fodde Jawmiraawo Yeesu. 3Ngam ndaa muuyo Allah: O yiɗi on laato laaɓɓe, on ndaayo daakaareeku. 4Koo moy gorko haa mooɗon ekkito wondugo bee debbo mum bee senaare e neɗɗaaku, 5taa acce suunooji kalluɗi laamano on bana yimɓe ɓe anndaa Allah. 6Taa koo moy waɗana deerɗum aybe dow haala ka'a, taa o toskina mo. Min mbi'i on ɗum diga ɓooyma, min ndeentini on boo: Jawmiraawo hiitoto ɗum fuu. 7Ngam Allah ewnaaki en haa en ngeeɗa nder daakaareeku, ammaa haa en ngeeɗa nder senaare. 8Ngam man, to goɗɗo salake umrooje ɗe'e, naa neɗɗo o sali, ammaa Allah, dokkuɗo on Ruuhu mum Ceniiɗo.
9On ngalaa haaje goɗɗo winndana on haala yiide hakkunde deerɗiraaɓe. Ngam onon bee ko'e mooɗon Allah ekkitini on yiɗindirgo. 10Kanjum ngaɗoton heedi deerɗiraaɓe fuu nder lesdi Makedoniya. Ammaa min ɗon tiɗɗina on ɓesdaago yeeso yeeso. 11Tiine jooɗaago on de'itɓe, cuklane kuuɗe mooɗon, kuuwe ngam nguure mooɗon bee juuɗe mooɗon, bana no min mbi'no on diga ɓooyma. 12Nden kam joonde mooɗon fottanan yimɓe ɓe nuɗɗinaay, on marataa haaje goɗɗo walla on sam.
Loraaki Jawmiraawo
13Onon deerɗiraaɓe, min ngiɗi on paama gooŋga dow maayɓe, ngam taa on laato suniiɓe bana yimɓe ɓe ngalaa tammunde. 14En nuɗɗini Yeesu maayi, ummiti. Bana non boo maayɓe nuɗɗinɓe Yeesu, Allah wartiran ɓe hawtaade bee Yeesu.
15Ndaa ko min mbi'ata on jonta fodde ko Jawmiraawo wi'i: Enen luttuɓe bee yoŋki haa nyalaade loraaki Jawmiraawo, en aartataa maayɓe fottugo bee maako. 16To sawtu Jawmiraawo nanaama bee hunnduko ardiiɗo malaa'ika'en, luwal Allah boo fuufaama, Jawmiraawo jippoto diga asama. Maayɓe nuɗɗinɓe Almasiihu aartan ummitaago. 17Ɓaawoɗon, enen luttuɓe bee yoŋki saa'i man en eeŋginteeɓe bee maɓɓe nder duule, ngam haa en pottoya bee Jawmiraawo nder hawa. Bana nii ngondirten bee Jawmiraawo haa foroy. 18Kadi, cemmbiɗindire bee bolle ɗe'e.