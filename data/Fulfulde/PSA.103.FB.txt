Maŋgte Jawmiraawo ngam mbooɗeeŋga mum
1Yimre Daawuda.
Sey mi maŋgta Jawmiraawo,
mi maŋgta innde maako seniinde bee ɓernde am fuu!
2Sey mi maŋgta Jawmiraawo,
taa mi yejjita kuuɗe booɗɗe ɗe o huuwani yam fuu.
3O jaafoowo aybeeji am fuu,
o kurgoowo nyawuji am fuu,
4o hisnan yoŋki am e halkere,
o taarnatam gooŋgaaku e o woonantam,
5o haarnatam bee hayru,
haa nderkaaku am tabita bana ngu dutal.
6Jawmiraawo ɗon huuwa kuuɗe adiliije,
o ɗon waɗana toonyaaɓe kiita ngooŋɗuka.
7O anndini Muusa laabi maako,
yimɓe Isra'iila boo kuuɗe maako mawɗe.
8Jawmiraawo woni marɗo enɗam e hinnuye,
mo tikkataa law, mo mbooɗeeŋga mum ɗuuɗi.
9O tokkataako felugo goɗɗo foroy,
ɓernuki maako duumataako.
10O hiitataako en fodde hakkeeji meeɗen,
o warjataako en fodde aybeeji men.
11Bana asama towri dow lesdi,
bana non mbooɗeeŋga maako mawniri dow hulɓe mo.
12Bana fuunaaŋge daayori hiirnaaŋge,
bana non o daaynirta hakkeeji men e tuurtolji men.
13Bana baaba enɗirta ɓiyum'en,
bana non Jawmiraawo enɗirta hulɓe mo.
14Ngam o anndi bee ɗume en tagra,
o yejjitittaa en mbulwuldi'en.
15Neɗɗo kam, balɗe mum nanndi bana ɗe huɗo, ɗe nduurataa,
o finnan bana pinndi ladde.
16To henndu wifi dow maari, ndi majjan,
walaa mo anndititta haa ndi wonno.
17Ammaa mbooɗeeŋga Jawmiraawo ɗon dow hulɓe mo haa abada,
adilaaku maako duumanto ɓiɓɓe haa taaniraaɓe,
18haa jogotooɓe alkawal maako,
ɓen ngejjitittaa ɗowtanaago sarɗiiji maako.
19Jawmiraawo tabitini leeso laamu mum nder asamanji,
baawɗe laamu maako ɗon dow koo ɗume fuu.
20Maŋgte Jawmiraawo, onon malaa'ika'en maako,
Onon semmbiɗɓe, ɗowtaniiɓe wolde maako,
heɗitooɓe sawtu maako.
21Maŋgte Jawmiraawo, onon honooɓe maako fuu,
jagganooɓe mo, huuwooɓe muuyo maako!
22Maŋgte Jawmiraawo, onon tagle maako fuu,
koo toy nder laamu maako!
Min boo, sey mi maŋgta Jawmiraawo!