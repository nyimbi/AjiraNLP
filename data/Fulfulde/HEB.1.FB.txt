Allah wolwani en bee hunnduko Ɓiɗɗo muuɗum
1Ɓooyma, bee kunnduɗe annabi'en, Allah wolwani kaakiraaɓe meeɗen nde ɗuuɗɗum bee laabi feere feere. 2Ammaa nder balɗe ragareeje ɗe'e, o wolwani en bee hunnduko Ɓiɗɗomuuɗum. Bee maako Allah tagri koo ɗume fuu, o waɗi mo donoowo kuuje fuu. 3Ɓiɗɗo oo o annoora tedduŋgal Allah, o waŋgini no Allah wa'i fuu, o ɗon jogi kuuje fuu bee wolde maako marnde baawɗe. Ɓaawo nde o laɓɓini yimɓe diga hakkeeji muuɗum'en, o jooɗi haa asama haa nyaamo Allah, marɗo maŋngu fuu.
Ɓiɗɗo ɓuri malaa'ika'en
4 Ɓiɗɗo laati o ɓurduɗo malaa'ika'en tedduŋgal, Allah hokki mo innde ɓurnde nde maɓɓe. 5Ngam Allah meeɗaay wi'go haa malaa'ikaajo koo gooto:
“An woni ɓiɗɗo am,
hannde mi danyi ma.”
O meeɗaay boo wi'go:
“Mi laatoto Baabiraawo maako,
kaŋko boo o laatoto ɓiɗɗo am.”
6Ammaa nde Allah ɓadake nelugo Ɓiɗɗo muuɗum afo haa duniyaaru, o wi'i:
“Malaa'ika'en Allah fuu cujidana mo.”
7Ndaa ko Allah wi'i dow malaa'ika'en:
“Allah ɗon laatina malaa'ika'en muuɗum keni,
jaggiiɓe muuɗum boo ɗemɗe yiite.”
8Ammaa dow Ɓiɗɗo o wi'i:
“Leeso laamu maaɗa yaa Allah, duumoto haa foroy!
A ɗon laamo bee kiita ndarnuka.
9A yiɗi adilaaku, a wanyi halleende.
Ngam man Allah, mo Allah maaɗa moyti ma bee nebbam,
hokki ma seyo ko ɓuri wonduɓe bee maaɗa fuu.”
10Kadiboo o wi'i:
“An yaa Jawmiraawo, a tagi duniyaaru diga fuɗɗam,
asamanji, ɗum kuugal juuɗe maaɗa,
11kanji ɗi kalkan, ammaa an a tabitan.
Ɗi fuu ɗi kiiɗan bana limce,
12a taggan ɗi bana ngapaleewol,
ɗi ngaylititto bana limce,
ammaa an a waylitittaako, duuɓi ma njinnataa sam.”
13Allah meeɗaay wi'go koo moy malaa'ikaajo:
“Jooɗa haa nyaamo am,
haa to mi laatini konne'en ma
jaaɓruɗum kosɗe ma.”
14Ɓeye ngoni malaa'ika'en? Ɓe ruuhuuji, ɓe ɗon kuuwana Allah. Allah ɗon nela ɓe ngam haa ɓe mballa heɓanɓe kisndam.