Jahaaŋgal hisnaaɓe haa Siyona
1Harde e lesdi njoorndi ceyoto, ladde welweltan, finnan bana pinndi. 2Nde heewan pinndi, nde welweltan bee gimi e gookaali seyo. Tedduŋgal Libanon laatanto nde, non boo maŋngu Karmel e Saron. Koo moy yi'an tedduŋgal e maŋngu Jawmiraawo meeɗen.
3Cemmbiɗine juuɗe comɗe e koppi tampuɗi! 4Mbi'e ta'a-ɓerɗe'en: “Cemmbiɗe, taa kule! Ndaa, Allah mooɗon, o ɗon wara ngam waataago konne'en mon, o warjo halleende nde ɓe mbaɗani on. O ɗon wara bee hoore maako hisnugo on.” 5Nden wumɓe ngi'an, fahɓe boo nanan. 6Boosɗo diwan bana lelwa, ɗemŋgal muukaajo waɗan gookaali seyo. Ndiyamji ɓulan nder harde, maahoy boo nder ladde. 7Njaareendi ngulndi laatoto coofol, lesdi njoorndi boo ceeɓooje ndiyam. Waalorde cuuli laatoto nokkuure cannji e kewe. 8Buuwol bi'eteeŋgol Laawol-Ceniiŋgol wonan ton. Coɓɗo yahataa dow maagol, sey tokkotooɓe laawol man tan. Koo faataaɓe boo majjataa ton. 9Walaa mbarooga ton, walaa ndabbaawa paɗɗoowa tokkoto ngol, ɗum tawataake ton. Ammaa soottaaɓe tan tokkoto ngol. 10Rimɗinaaɓe Jawmiraawo ngartan, nastan Siyona bee gimi seyo. Seyo duumiiŋgo heewan ɓerɗe maɓɓe. Ɓe keɓan welwelo e seyo, ammaa torra e uumaali ndoggan.