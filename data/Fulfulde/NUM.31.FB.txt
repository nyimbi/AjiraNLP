Konu bee Mediyan'en
1Jawmiraawo wi'i Muusa: 2“Waata Mediyan'en ngam halleende nde ɓe mbaɗi Isra'iila'en. Ɓaawo man a hawtoyan bee yimɓe ummaatoore ma.” 3Muusa wi'i ummaatoore: “Taaskitine jama'aare konu haa nde waato Mediyan'en, nde waŋgina kiita Jawmiraawo dow maɓɓe. 4Nele worɓe ujineere nder lenyol Isra'iila koo ngole, taaskaniiɓe konu.”
5Ɓe cuɓi worɓe ujineere ujineere nder le'i fuu, waato ujine sappo e ɗiɗo (12.000), taaskaniiɓe konu. 6Muusa neli ɓe haɓugo, kamɓe e Pinehas ɓii Eli'azaaru, limanjo kalfitinaaɗo kuuje ceniiɗe e luwe maatinirɗe. 7Ɓe kaɓi bee Mediyan'en, bana Jawmiraawo umruno Muusa. Ɓe mbari worɓe fuu. 8Ɓe mbari laamiiɓe Mediyan njowo bee kaafahi: Ewi, Rekem, Cuuru, Huuru e Reeba, non boo Balaama ɓii Be'or.
9Isra'iila'en naŋngi rewɓe Mediyan'en e ɓikkoy maɓɓe, kooci dabbaaji maɓɓe e jawdi maɓɓe fuu. 10Ɓe nguli berniiji e caŋngeeje Mediyan'en fuu. 11Nden ɓe adi keɓal konu e naŋngaaɓe e dabbaaji, 12ɓe njahri ɗum haa Muusa e Eli'azaaru limanjo e jama'aare Isra'iila, haa saŋngeere nder laɗɗe Mo'ab baŋnge maayo Urdun, haa fuunaaŋge Yeriko.
13Muusa e Eli'azaaru e ardiiɓe jama'aare fuu ngurti saŋngeere ngam potta bee maɓɓe. 14Muusa tikkani mawɓe konu, waato hoore'en dow ujineere e hoore'en dow teemerre, wartuɓe haɓre. 15O wi'i ɓe: “Koni accuɗon rewɓe fuu bee yoŋki? 16Kamɓe ɓen tokki sawari Balaama, esti Isra'iila'en haa ɓe zammbi Jawmiraawo bee haala Pe'or. Kanjum fooɗani jama'aare Jawmiraawo masiibo. 17Ngam maajum mbare ɓikkoy ngorkoy e rewɓe meeɗɓe gorko fuu. 18Sey ɓikkoy ndehoy koy meeɗaay gorko tawon, kaŋkoy tan accoton bee yoŋki haa maron koy. 19Ammaa koo moy mooɗon mbari goɗɗo malla meemi maayɗo, sey reena yaasi saŋngeere nyalɗe joweeɗiɗi. Nyannde tataɓre e nyannde joweeɗiɗaɓre, laɓɓine ko'e mon, onon e naŋngaaɓe mon. 20Laɓɓine boo limce mon e kuuje kuuwraaɗe bee laral e gaasa be'i e leggal fuu.”
21Eli'azaaru limanjo wi'i honooɓe wartuɓe haɓre: “Ndaa farilla ka Jawmiraawo hokki Muusa: 22-23Ko yiite nyaamataa fuu, bana kaŋŋeeri e cardi e njamndi mboɗeeri e ɓaleeri e jamɗe goɗɗe fuu, nastine ɗum nder yiite, ammaa ɗum ndiyam ittirɗam coɓki tan laɓɓinta ɗum. Ko yiite nyaamata ɗum fuu boo, laɓɓine ɗum bee ndiyam. 24Nyannde joweeɗiɗaɓre loote limce mon, ngam haa on laaɓa, ɓaawoɗon naste saŋngeere.”
Cennduki keɓal konu
25Jawmiraawo wi'i Muusa: 26“An e Eli'azaaru limanjo e baaba-ci'e'en nder jama'aare, sey on lima keɓal konu, yimɓe e dabbaaji fuu. 27Cennde ɗum geɓe ɗiɗi, yeɓre woore ngam waɗɓe konu, yeɓre woore boo ngam yeɓre jama'aare luttunde. 28Haa yeɓre waɗɓe konu, ittaneeɗam geɗal am waato marɗum yoŋki gootel nder teemeɗɗe jowi, haa yimɓe e na'i e bamɗe e baali e be'i. 29Hoo'u ɗum nder keɓal maɓɓe, hokku ɗum Eli'azaaru limanjo, ɗum dokkal ittaaŋgal ngam am. 30Haa keɓal Isra'iila'en luttuɓe boo, wurtin marɗum yoŋki gootel nder cappanɗe jowi, haa yimɓe e na'i e bamɗe e baali e be'i. Hokku ɗum Lewi'en huuwooɓe haa jooɗorde am.” 31Muusa e Eli'azaaru limanjo mbaɗi ko Jawmiraawo umri Muusa.
32Ndaa ko lutti nder ko honooɓe koo'uno: Baali e be'i ujine teemeɗɗe joweego e cappanɗe joweeɗiɗi e jowi (675.000), 33na'i ujine cappanɗe joweeɗiɗi e ɗiɗi (72.000), 34bamɗe ujine cappanɗe joweego e go'o (61.000) 35e faanyɓe rewɓe ujine cappanɗe tato e ɗiɗo (32.000) ɓe meeɗaay gorko tawon. 36Waɗɓe konu keɓi reeta maajum, waato baali e be'i ujine teemeɗɗe tati e cappanɗe tati e joweeɗiɗi e teemeɗɗe jowi (337.500), 37teemeɗɗe joweego e cappanɗe joweeɗiɗi e jowi (675) nder maaji ittanaama Jawmiraawo, 38na'i ujine cappanɗe tati e joweego (36.000), cappanɗe joweeɗiɗi e ɗiɗi (72) nder maaji ittanaama Jawmiraawo, 39bamɗe ujine cappanɗe tati e teemeɗɗe jowi (30.500), cappanɗe joweego e go'o (61) nder maaji ittanaama Jawmiraawo 40e faanyɓe rewɓe ujine sappo e njoweego (16.000), cappanɗe tato e ɗiɗo (32) nder maɓɓe koocaama ngam Jawmiraawo. 41Muusa hokki ɗum Eli'azaaru, ɗum dokkal ittaaŋgal ngam Jawmiraawo, bana Jawmiraawo umruno mo.
42-46Jama'aare boo heɓi yeɓre reeta luttunde, waato baali e be'i ujine teemeɗɗe tati e cappanɗe tati e joweeɗiɗi e teemeɗɗe jowi (337.500), na'i ujine cappanɗe tati e joweego (36.000), bamɗe ujine cappanɗe tati e teemeɗɗe jowi (30.500), faanyɓe rewɓe ujine sappo e njoweego (16.000). 47Muusa wurtini boo gootel nder cappanɗe jowi haa yimɓe e dabbaaji, hokki ɗum Lewi'en huuwooɓe haa jooɗorde Jawmiraawo, bana Jawmiraawo umruno mo.
48Nden mawɓe konu, waato hoore'en dow ujineere e hoore'en dow teemerre, ngari haa Muusa, 49mbi'i mo: “Min limi honooɓe wonɓe les ardaaŋgal amin. Walaa koo gooto maɓɓe majji. 50Ngam maajum min ngaddi kuuje kaŋŋeeri: Palamje e jawe e kalagaaje e yerihon e koɗoy ɗe koo moy amin heɓi nder konu. Min ɗon lii'ano ɗum Jawmiraawo ngam heɓango yoŋkiiji amin yaafuye yeeso maako.” 51Muusa e Eli'azaaru njaɓi kuuje kaŋŋeeri ɗe'e fuu. 52Ɓe awni kaŋŋeeri ndi mawɓe konu, waato hoore'en dow ujineere e hoore'en dow teemerre ngaddi ɗum, ɗum waɗi baakin kilo teemerre e cappanɗe joweeɗiɗi (170). 53Ammaa koo moy caka honooɓe njogiti keɓal mum. 54Muusa e Eli'azaaru njaɓi kaŋŋeeri haa mawɓe konu, waato hoore'en dow ujineere e hoore'en dow teemerre, njahri ndi nder laymaaru fottirde, ngam ɗum laatano Isra'iila'en ciftinorɗum yeeso Jawmiraawo.