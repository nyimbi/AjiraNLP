Muusa tiɗɗini yimɓe haa ɓe ɗowtano tawreeta
1Muusa wi'i: Jonta, onon Isra'iila'en, nane farillaaji e kiitaaji ɗi ekkitinanmi on, ɗowtane ɗum. Nden on ngeeɗan, on nastan lesdi ndi Jawmiraawo, Allah kaakiraaɓe mooɗon hokkan on ngam maron ɗum. 2Taa ɓesde koo ɗume haa ko umranmi on, taa uste ɗum boo. Ɗowtane umrooje Jawmiraawo, Allah mooɗon ɗe umranmi on. 3On ngi'i bee gite mon ko Jawmiraawo waɗi Ba'al-Pe'or. Jawmiraawo, Allah mooɗon halki koo moy tokkiiɗo Ba'al-Pe'or caka mooɗon. 4Ammaa onon ɗakkotirɓe bee Jawmiraawo, Allah mooɗon, on fuu on yeeɗɓe hannde.
5“Ndaa, mi ekkitini on farillaaji e kiitaaji, fodde ko Jawmiraawo, Allah am umri yam. Ɗowtane ɗi nder lesdi ndi ɓadiiɗon nastugo ngam maron ɗum. 6To on kakkilani ɗi, to on ɗowtanake ɗi, yimɓe ummaatooje goɗɗe tammiiɓe nanugo farillaaji ɗi'i ndaaran on on hikma'en e marɓe faamu, ɓe mbi'an: Fakat, ummaatoore mawnde nde'e mari hikma e faamu!
7Ummaatoore ndeye, koo nde mawnde, woodi ɗowanteeɓe ɓadiiɓe nde bana Jawmiraawo, Allah meeɗen? Kaŋko o ɗon ɓadi en koo ndey en toroto mo. 8Ummaatoore ndeye, koo nde mawnde, woodi farillaaji e kiitaaji gooŋɗuɗi bana tawreeta ka'a fuu ka anndinanmi on hannde? 9Ammaa ndeente! Kakkilane ko'e mon booɗɗum, taa ngejjite ko ngi'ɗon bee gite mon, njoge ɗum balɗe mooɗon fuu. Ngecce ɓikkoy mon e taaniraaɓe mon 10haala nyalaade nde ndariiɗon yeeso Jawmiraawo, Allah mooɗon haa Horeb, nde Jawmiraawo wi'i yam: Mooɓtu yimɓe ummaatoore haa ɓe nana ko mbolwanmi ngam haa ɓe ekkito hulugo yam balɗe maɓɓe fuu haa duniyaaru, ɓe ekkitina ɗum ɓikkoy maɓɓe.
11Nyalaade nde'e, on ɓaditi, on ndari les hooseere suddiraande duule tekkuɗe e cuurɗe ɓaleeje, jammitiinde yiite haa yotti asamanji go. 12Ngecce koy no Jawmiraawo wolwirani on nder yiite, on nani bolle maako, ammaa on ngi'aay jaati maako, sey sawtu tan. 13O anndini on alkawal ngal o haɓɓi bee mooɗon, o umri on ɗowtanaago umrooje maako sappo ɗe o winndi dow alluhaaje kaa'e ɗiɗi. 14Saa'i man Jawmiraawo umri yam mi ekkitina on farillaaji e kiitaaji, ngam on ɗowtano ɗum nder lesdi ndi ɓadiiɗon nastugo ngam maron ɗum.”
Kaɗki sujidango labbi
15“Kakkilane ko'e mooɗon booɗɗum ngam on ngi'aay koo ɗume nyalaade nde Jawmiraawo wolwani on haa hooseere Horeb nder yiite, 16ngam taa on mbaɗa hakke bee waɗango ko'e mon suura lawru nannduka bee jaati koo moy, koo gorko koo debbo, 17koo suura ndabbaawa koo ngaye haa duniyaaru, koo sonndu koo nduye fiiranndu haa asama, 18koo ladoowa koo ngaye, koo suura liiŋgu koo nguye nder ndiyam les lesdi. 19To on tijjake asama, on ngi'i naaŋge e lewru e koode, taa ɗum esta on sujidango ɗi, njaggano ɗi. Jawmiraawo, Allah mooɗon yeɗani ɗi ummaatooje goɗɗe fuu, ɗe cujidana ɗi. 20Ammaa onon, Jawmiraawo hooci on, wurtini on nder ɓolinirde njamndi nde lesdi Misra, ngam on laato ummaatoore maako e maral maako, bana no on mba'i hannde. 21Jawmiraawo tikkani yam daliila mooɗon, o hunani yam mi heɓataa eeraago maayo Urdun, mi nastataa lesdi mboondi ndi Jawmiraawo, Allah mooɗon hokkata on on mara ɗum. 22Ngam min mi maayan haa lesdi ndi'i, mi eerataako maayo Urdun. Ammaa onon on eeroto, on maran lesdi mboondi man. 23Ndeente, taa ngejjite alkawal ngal Jawmiraawo, Allah mon haɓɓi bee mooɗon! Taa mbaɗane ko'e mon lawru fodde suura koo kaye ngam Jawmiraawo, Allah mooɗon haɗi ɗum. 24Ngam Jawmiraawo, Allah mooɗon ɗon bana yiite wulanŋge, o yiɗaa on tokko ɗowanteeɗo feere sam.
25Koo to on nduuri nder lesdi, to on keɓi ɓikkoy e taaniraaɓe boo, taa mbaɗe hakke bee waɗango ko'e mon suuraaji labbi bee jaati koo ɗume. Ɗum kalluɗum haa Jawmiraawo, Allah mooɗon, ɗum tikkinan mo. 26Mi ɗon ewno hannde asama e lesdi, ɗum laato seedooɓe am dow mooɗon: To on mbaɗi ɗum, on kalkan law dow lesdi. On nduurataa nder lesdi gaɗa Urdun ndi nastoton ngam maron ɗum. On nduurataa nder maari. On kalkan fuu. 27Jawmiraawo saŋkitan on caka ummaatooje. Luttanɓe mon haa lesdi Jawmiraawo, Allah mooɗon yahrata on ton ɗuuɗataa. 28Ton on njagganto ɗowanteeɓe huuwraaɓe bee leɗɗe e kaa'e, ɓe yimɓe cehi bee juuɗe muuɗum'en, ɓe mbaawataa yi'ugo e nanugo e nyaamugo e luuɓnaago. 29Ton on ngaylititto heedi Jawmiraawo, Allah mooɗon. To on ngaylitake heedi maako bee ɓernde woore, o waŋginanan on hoore maako. 30To on nasti ɓillaare nder nyalɗe garanɗe, to kuuje ɗe'e fuu keɓi on, nden kam on lortoto haa Jawmiraawo, on ɗowtanto mo. 31Ngam Jawmiraawo, Allah mooɗon o marɗo enɗam. O accataa on, o halkataa on, o yejjitittaa alkawal ngal o haɓɓi bee kaakiraaɓe mon.
32Ngam man ƴame ko saalino ɓooyma, saa'i on ndanyaaka tawon, diga nyalaade Allah tagi neɗɗo dow lesdi. Mbiɗite duniyaaru fuu. Mawɗum bana ɗu'um meeɗi laataago na? Goɗɗo meeɗi nanugo irin man na? 33Ummaatoore ndeye lutti bee yoŋki ɓaawo nde nani ɗowanteeɗo bolwuɗo nder yiite, bana onon on nani, on lutti boo? 34Malla ɗowanteeɗo moye foondi jaɓtugo ummaatoore mum diga juŋngo ummaatoore feere, bee masiibooji e alaamaaji e kaayeefiiji, bee konu e juŋngo semmbiɗŋgo e kuuje mawɗe kulniiɗe? Onon on ngi'i no Jawmiraawo, Allah mooɗon waarani on ɗum fuu haa Misra. 35Onon, Jawmiraawo holli on ɗum fuu haa on paama kaŋko tan woni Allah, walaa ɗowanteeɗo goɗɗo. 36Diga asama o wolwani on, on nani sawtu maako ngam o elta on. Dow lesdi boo, o waŋginani on yiite maako maŋnge, on nani bolle maako nder maage boo. 37Ngam o yiɗi kaakiraaɓe mon. O suɓi danygol maɓɓe, kaŋko bee hoore maako wurtini on Misra, bee baawɗe maako mawɗe. 38Ummaatooje ɓurduɗe on ɗuuɗeeŋga e semmbe, o riiwi ɗe yeeso mooɗon ngam o marna on lesdi maaje bana ko laati hannde. 39Anndite hannde! Taa ngejjite ɗu'um: Jawmiraawo woni Allah haa asama e dow lesdi. Walaa Allah feere sam. 40Ɗowtane farillaaji maako e umrooje maako ɗum umranmi on hannde fuu. Nden kam on keɓan hayru, onon e danygol mon, balɗe mon njuutan nder lesdi ndi Jawmiraawo, Allah mooɗon hokkata on haa foroy.”
Gure kisruɗe haa fuunaaŋge Urdun
41Nden Muusa suɓi gure tati haa fuunaaŋge, gaɗa maayo Urdun. 42To goɗɗo mbari keeddiɗɗum bilaa anniya, to o meeɗaay wanyugo mo boo, nden kam o dogga, o hisa nder wooto gure man, taa yimɓe mbara mo. 43Ɗum Beser nder ladde, dow ƴoolde ngam lenyol Ruben e Ramot nder lesdi Gile'at ngam lenyol Gada e Golan nder lesdi Baasan ngam lenyol Manassa.
Nokkuure e saa'iire dokkuki tawreeta
44Ndaa tawreeta Allah ka Muusa hokki Isra'iila'en. 45O hokki ɓe seedamkuuji e farillaaji e kiitaaji ɗi'i fuu ɓaawo gurtaaki maɓɓe lesdi Misra, 46nde ɓe njotti nder waadiwol haa gaɗa maayo Urdun, haa tiitotirde berniwol Bayti-Pe'or. Ɓe ɗonno nder lesdi Sihon, laamiiɗo Amoori'en, jooɗinooɗo haa Hesbon. Muusa e Isra'iila'en njaalino mo, saa'i ɓe ngurti lesdi Misra. 47Ɓe nyaami lesdi maako, non boo lesdi Ook, laamiiɗo Baasan. Kamɓe ngonno laamiiɓe Amoori'en ɗiɗo, jooɗinooɓe haa gaɗa Urdun. 48Ɓe nyaami lesdi man diga berniwol Aro'er haa sera waadiwol Arnon, haa yotti hooseere Siyona, waato Hermoon, 49non boo ladde haa gaɗa Urdun haa yotti Maayo Araba les diirtorɗe hooseere Pisiga.