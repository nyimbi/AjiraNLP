Tuurtol yimɓe Isra'iila dow Allah
1Nder nduuɓu njoweeɗiɗaɓu, lewru jowaɓru, nyannde sappoore maaru, woɗɓe ndotti'en Isra'iila ngari ƴamugo muuyo Jawmiraawo. Ɓe njooɗi yeeso am. 2Nden Jawmiraawo wolwani yam, wi'i: 3“Ɓii-Aadama, wolwan ndotti'en Isra'iila, yeccu ɓe: Ndaa nii Allah Jawmiraawo wi'i: On ngari ƴamugo muuyo am na? Fakat bana mi geeto, mi jaɓataa on ƴamammi. Min Allah Jawmiraawo wi'i ɗum.”
4Nden o tokki wi'ugo: “Ɓii-Aadama, a taaskake waɗango ɓe kiita na? Sey a ta'ana ɓe kiita. Siftinor ɓe kuuɗe nyidduɗe fuu ɗe kaakiraaɓe maɓɓe kuuwi. 5Yeccu ɓe: Ndaa nii Allah Jawmiraawo wi'i: Nyalaade nde mi suɓi Isra'iila, mi ɓaŋgti juŋngo am mi hunani yimɓe danygol Yaakubu. Mi waŋgani ɓe nder lesdi Misra, mi ɓaŋgti juŋngo am mi hunani ɓe, mi wi'i: Min woni Jawmiraawo, Allah mooɗon. 6Nyalaade man mi ɓaŋgti juŋngo, mi huni, mi wurtinan ɓe lesdi Misra, mi yahra ɓe nder lesdi ndi cuɓananmi ɓe, lesdi keewndi kosam e njumri, ɓurndi lesɗe fuu wooɗugo. 7Mi umri ɓe ngudina labbi maɓɓe nyidduɗi estanɗi ɓe, taa ɓe coɓa bee teddingo labbi Misra, ngam min woni Allah Jawmiraawo maɓɓe. 8Ammaa ɓe tuurtani yam, ɓe cali nanango yam. Ɓe fuu ɓe ngudinaay labbi maɓɓe nyidduɗi estanɗi ɓe, ɓe accaay teddingo labbi Misra boo. Mi taaskino rufugo tikkere am fuu dow maɓɓe nder Misra. 9Ammaa mi waɗaay ɗum, ngam taa ummaatooje taariiɗe ɓe kallina innde am. Ngam mi anndinnooɗo yimɓe Isra'iila yeeso maaje fuu, mi wurtinan ɓe lesdi Misra.
10Mi wurtini ɓe lesdi Misra, mi yahri ɓe nder ladde. 11Mi anndini ɓe farillaaji am, mi ekkitini ɓe kiitaaji am. Koo moy tokki ɗi, yeeɗiran bee maaji. 12Mi hokki ɓe nyalɗe ciwtorɗe boo, ɗe laati alaama hakkunde am bee maɓɓe, ngam taa ɓe ngejjita min woni Jawmiraawo cenoowo ɓe. 13Ammaa yimɓe Isra'iila tuurtani yam nder ladde. Ɓe ɗowtanaaki farillaaji am, ɓe luuti kiitaaji am geeɗinanɗi tokkiiɗo ɗi fuu. Ɓe coɓni boo nyalɗe ciwtorɗe am nde ɗuuɗɗum. Mi taaskino rufugo tikkere am saatunde fuu dow maɓɓe nder ladde ngam nattingo ɓe. 14Ammaa mi waɗaay ɗum, ngam taa ummaatooje kallina innde am. Ngam ɗe ngi'i no mi wurtiniri ɓe lesdi Misra. 15Fahin mi hunani ɓe nder ladde, mi nastintaa ɓe nder lesdi ndi ngeɗanmi ɓe, lesdi keewndi kosam e njumri, ɓurndi lesɗe fuu wooɗugo. 16Ngam ɓe njawi farillaaji am, ɓe luuti kiitaaji am, ɓe coɓni nyalɗe ciwtorɗe ɗe ndarnumi boo. Ɓerɗe maɓɓe ɗakkotiri bee labbi maɓɓe.
17Ammaa mi enɗi ɓe. Mi mbaraay ɓe, mi nattinaay ɓe nder ladde. 18Mi yecci ɓiɓɓe maɓɓe nder ladde: Taa tokke umrooje baabiraaɓe mon, taa tokke al'aada maɓɓe, taa coɓne ko'e mon bee labbi maɓɓe. 19Min woni Allah Jawmiraawo mooɗon. Ɗowtane farillaaji am e kiitaaji am. 20Cene nyalɗe ciwtorɗe ɗe ndarnumi, haa ɗe laato alaama hakkunde am bee mooɗon, haa on paama min woni Allah Jawmiraawo mooɗon.”
21“Ammaa ɓikkoy boo tuurtani yam. Ɓe ɗowtanaaki farillaaji am, ɓe luuti kiitaaji am geeɗinanɗi tokkiiɗo ɗi fuu. Kamɓe boo ɓe coɓni nyalɗe ciwtorɗe ɗe ndarnumi. Mi taaskino rufugo tikkere am fuu dow maɓɓe, haa mi feewtina ɓernde am dow maɓɓe nder ladde. 22Ammaa mi halkaay ɓe, ngam taa ummaatooje kallina innde am. Ngam ɗe ngi'i no mi wurtiniri Isra'iila'en diga lesdi Misra. 23Nder ladde boo, mi ɓaŋgti juŋngo am mi huni hunayeere haa mi saŋkita ɓe caka ummaatooje lesɗe feere feere, 24ngam ɓe ɗowtanaaki farillaaji am, ɓe luuti kiitaaji am, ɓe coɓni nyalɗe ciwtorɗe, ɓe tokki labbi kaakiraaɓe maɓɓe. 25Nden mi hokki ɓe farillaaji kalluɗi e kiitaaji ɗi ngeeɗintaa ɗowtaniiɓe ɗi. 26Mi soɓni ɓe bee dokke maɓɓe, yaake ɓe ɗonno lii'o afɓe maɓɓe worɓe, ɓe ngula ɓe ngam labbi. Kanjum mbaɗmi ngam hiitaago ɓe, ngam haa ɓe paama min woni Jawmiraawo.
27Ngam maajum, ɓii-Aadama, wolwan yimɓe Isra'iila, yeccu ɓe: Ndaa nii Allah Jawmiraawo wi'i: Fahin kaakiraaɓe mon ngewi umroore am, mbolwi kalluka dow am. 28Mi nastini ɓe nder lesdi ndi kuniimi hokkugo ɓe. Nde ɓe ngi'i towndiije e leɗɗe cukkuɗe, ɓe lii'i kirsaaɗi haa nokkuuje ɗe'e fuu. Ɓe tikkini yam bee lii'ango labbi maɓɓe guleteeɗi marɗi uureeŋgol belŋgol e dokke maɓɓe dufeteeɗe. 29Mi ƴami ɓe: Nokkuure townde nde njahoton, ɗum ɗume? Haa wargo hannde, innde maare Bama, waato nokkuure townde. 30Ngam maajum yeccu yimɓe Isra'iila ni'i: Ndaa nii Allah Jawmiraawo wi'i: Onon on coɓni ko'e mooɗon bee tokkaago ko kaakiraaɓe mooɗon mbaɗno, on mbaɗi daakaareeku bee kuuɗe nyidduɗe ɗe ɓe kuuwno. 31Haa wargo hannde on ɗon coɓna ko'e mon, ngam on ɗon teddina labbi ɗi'i. On ɗon lii'ano ɗi ɓikkoy mon, on ngula koy. Kadiboo on ɗon ngara ƴamugo muuyo am, onon yimɓe Isra'iila! Allah Jawmiraawo wi'i: Fakat bana mi geeto, mi jaɓataa on ƴamammi. 32On nufi laataago bana ummaatooje goɗɗe, bana yimɓe jooɗiiɓe nder lesɗe feere, haa on cujidana leɗɗe e kaa'e. Ɗum heɓataako.”
Kiita Allah e yaafuye muuɗum
33Allah Jawmiraawo wi'i: “Fakat bana mi geeto, mi laamanto on bee juŋngo semmbiɗŋgo, bee baawɗe am, mi rufan tikkere am dow mooɗon. 34Mi wurtinan on nder ummaatooje, mi mooɓtan on diga lesɗe haa on caŋkiti. Mi waɗan ɗum bee juŋngo am semmbiɗŋgo bee rufugo tikkere am dow mooɗon. 35Mi yahran on nder ladde. Ton ndarnanmi on yeeso am, haa mi ta'ana on kiita. 36Mi ta'anan on kiita bana kuuwrumi kaakiraaɓe mon nder ladde Misra.” Non Allah Jawmiraawo wi'i.
37“Mi saalinan on les sawru am, mi lima on bana gaynaako limrata tokkere mum. Mi ɗowan on fodde alkawal ngal kaɓɓumi bee mooɗon. 38Mi wurtinan tuurtaniiɓe yam e mbarooɓe ko'e caka mooɗon. Mi wurtinan ɓe lesdi ndi ɓe ngoni jonta, ammaa ɓe lorataako haa lesdi Isra'iila. Nden kam on paaman min woni Jawmiraawo.”
39Allah Jawmiraawo wi'i: “Onon yimɓe Isra'iila, njehe, ndewe labbi mon kadi! Ammaa ɓaawo maajum, fakat on ɗowtanto yam, on meetataa soɓnugo innde am seniinde bee dokke mon e labbi mon.”
40Allah Jawmiraawo wi'i: “Haa ton dow hooseere am seniinde, dow hooseere Isra'iila townde, onon yimɓe Isra'iila fuu on njagganto yam. Ton mi yerdoto on, ton mi ƴamata on dokke mon itteteeɗe e dokke mon aartuɗe e kuuje mon cenaaɗe fuu. 41Mi wurtinan on caka ummaatooje lesɗe haa on caŋkiti fuu, mi mooɓtan on. Ɓaawo maajum njaɓanmi dokke mon guleteeɗe, mi yerdoto on. Mi hollan senaare am caka mooɗon yeeso ummaatooje fuu. 42Mi hooran on haa lesdi Isra'iila ndi kuniimi hokkugo kaakiraaɓe mon. Nden kam on paaman min woni Jawmiraawo. 43Ton on ciftoran kuuɗe mon coɓnuɗe on fuu. On ndaaran ko'e mon on nyidduɓe ngam kuuɗe mon kalluɗe ɗe kuuwɗon fuu. 44Onon yimɓe Isra'iila, on paaman min woni Jawmiraawo, ngam mi waɗataa on fodde laabi mon kalluɗi e kuuɗe mon bonniiɗe, ammaa mi waɗan ngam mi teddina innde am.” Non Allah Jawmiraawo wi'i.