Yeremiya e Rekabi'en
1Nder zamanu Yooyakim ɓii Yusiya, laamiiɗo Yahuuda, Jawmiraawo wolwani Yeremiya, wi'i mo: 2“Yah haa Rekabi'en, wolidu bee maɓɓe. Waddu ɓe haa suudu wooru nder haykaliiru, yarnu ɓe nguykinoojam.” 3Yeremiya mooɓti Rekabi'en fuu, waato Yaajaniya ɓii Yeremiya feere ɓii Habacciniya e deerɗum'en e ɓiyum'en fuu, 4yahri ɓe haa haykaliiru, nastini ɓe nder suudu ɓiɓɓe Hanan ɓii Yigidaliya, goɗɗo Allah. Suudu ndu ɓadi bee suudu mawɓe, ndu ɗon dow suudu Ma'aseya ɓii Sallum, aynoowo dammugal. 5Nden Yeremiya jo'inani Rekabi'en njardukoy e bulki bee nguykinoojam, o wi'i ɓe: “Njare kadi!”
6Ammaa ɓe njaabi: “Min njarataa nguykinoojam, ngam Yonadabu ɓii Rekab, kaaka amin umri min e ɓiɓɓe amin, taa min njara ɗam sam. 7O haɗi min boo mahugo cuuɗi e remugo lesdi e jubaago gese inabooje e marugo ɗe. O umri min min njooɗo nder cuuɗi laymaaji ngeendam amin fuu, ngam haa min njuutina balɗe amin nder lesdi ndi min koɗata. 8Min ɗowtani umrooje Yonadabu ɓii Rekab, kaaka amin. Min njarataa nguykinoojam sam, koo minin, koo rewɓe amin, koo ɓiɓɓe amin worɓe e rewɓe. 9Min mahataa cuuɗi ngam jooɗaago ton. Min marataa inabooje, koo gese, koo aawre. 10Min ɗon njooɗi haa cuuɗi laymaaji, min ɗowtani umrooje ɗe kaaka amin Yonadabu umrino min fuu. 11Ammaa nde Nabukodonosor, laamiiɗo Baabila hippi lesdi ndi'i, min mbi'i sey min ngara haa Urusaliima, ngam min ndaɗa jama'aaje konu Kaldiya'en e Siriya'en. Ngam maajum min ɗon njooɗi haa Urusaliima jonta.”
12Nden Jawmiraawo wolwani Yeremiya. 13Jawmiraawo honooɓe asama, Allah Isra'iila wi'i mo: “Yah, yeccu yimɓe Yahuuda e jooɗiiɓe haa Urusaliima: Ndaa nii Jawmiraawo wi'i: Koni on njaɓataa elto, on ɗowtantaako bolle am? 14Rekabi'en ɗowtani umroore kaakiraawo muuɗum'en Yonadabu ɓii Rekab, umri danygol muuɗum, taa ɓe njara nguykinoojam. Ɓe meeɗaay yarugo ɗam haa wargo hannde. Min boo mi tokki wasaago on, ammaa on nananaay yam. 15Mi tokki nelugo sukaaɓe am annabi'en haa mooɗon, ɓe mbi'a on: Lorte diga laabi mon kalluɗi, mbaɗe ko fotti, taa tokke ɗowanteeɓe woɗɓe, taa njaggane ɓe, ngam haa on njooɗo nder lesdi ndi ndokkumi on, onon e kaakiraaɓe mon. Ammaa on nananaay yam, on kakkilanaay bolle am. 16Ɓiɓɓe Yonadabu ɓii Rekab ɗowtani umrooje kaakiraawo muuɗum'en, ammaa ummaatoore nde'e ɗowtanaaki yam. 17Ngam maajum min Jawmiraawo honooɓe asama, Allah Isra'iila, mi wi'i: Onon yimɓe Yahuuda e jooɗiiɓe nder Urusaliima, mi ukkanan on sarru ngu mbi'mi on fuu. Ngam mi wolwani on, ammaa on nanaay, mi ewni on, ammaa on njaabaaki.”
18Nden Yeremiya wolwani Rekabi'en: “Ndaa nii Jawmiraawo honooɓe asama, Allah Isra'iila wi'i: On ɗowtani ko kaaka mon Yonadabu umri on. On njogi umrooje maako fuu, on mbaɗi ko ɗe umri boo. 19Ngam maajum min Jawmiraawo honooɓe asama, Allah Isra'iila mi wi'i: Haa foroy goɗɗo danygol Yonadabu ɓii Rekab daroto yeeso am ngam jagganaago yam.”