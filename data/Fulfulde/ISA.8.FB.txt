Innde ɓii annabiijo
1Jawmiraawo wi'i yam: “Hoo'u alluha makka, winndu dow maaka bee binndol koyŋgol: Maher-Salal-Has-Baj. Bana wi'go yaawango keɓal konu, yaawɗan jaɓtugo.” 2Mi hoo'i bee am seedooɓe hoolaaɓe: Uriya, limanjo e Zekariya ɓii Yeberikiya. 3Ɓaawo man mi nasti haa debbo am. O reedi, o danyi ɓiɗɗo gorko. Jawmiraawo wi'i yam: “Ewnu mo Yaawan keɓal konu-yaawɗan jaɓtugo. 4Ngam hiddeko ɓiŋngel annda wi'go: Baaba am malla daada am, ɓe koocan risku Damas e jawdi Samariya yeeso laamiiɗo Assuura.”
5Jawmiraawo tokki wolwango yam, wi'i: 6“Yimɓe ɓe'e ɗon njawo ndiyam Siloha ilanɗam bee hakkiilo, ammaa ɓe ɗon ndiwna yeeso Recin e ɓii Remaliya. 7Ngam man, min Jawmiraawo mi yahran ndiyamji Efratis mawɗi cemmbiɗɗi dow maɓɓe – waato laamiiɗo Assuura bee baawɗe muuɗum fuu. Maayo man faccan, teelan dow pomoole mum fuu. 8Ndiyam maago nastan Yahuuda, ɗam hebbinan lesdi, ɗam suddan ndi, ɗam yottoto daande goɗɗo.” Baawɗe laamiiɗo oo njaajan haa sudda njaajirka lesdi maaɗa fuu, an Immanuyila.
9Annde ɗum, onon ummaatooje, ɓerɗe mon ta'an! Keɗite, onon jooɗiiɓe lesɗe daayiiɗe fuu. Taade balmi, ɓerɗe mon ta'an! Taade balmi, ɓerɗe mon ta'an! 10Nufe nufo ammaa ngo laatoto meere! Mbolwe ko ngiɗɗon, ɗum laatataako! Ngam Allah ɗon wondi bee meeɗen.
Jawmiraawo tan woni kuleteeɗo
11Ndaa ko Jawmiraawo wi'i yam saa'i o naŋngi yam bee semmbe, o reentini yam, taa mi tokko laawol ummaatoore nde'e: 12“Taa ewne tuurtol ko yimɓe ɓe'e fuu ewnata tuurtol. Taa kule ko ɓe kulata, taa kultore sam. 13Ammaa anndite Jawmiraawo honooɓe asama o ceniiɗo, kaŋko korminton, kaŋko kuloton. 14O laatanto laamuuji Isra'iila ɗiɗi nokkuure seniinde, hayre nde fergata ɗi, tapaare nde do'ata ɗi, o laatanto boo jooɗiiɓe Urusaliima tuuforgol. 15Ɗuuɗɓe caka maɓɓe pergoto, ɓe ndo'oto, ɓe ngewan, ɓe nastan tuuforgol e ngol naŋngan ɓe.”
Kaɗki sarwaago maayɓe
16Sey mi maɓɓa wahayuuji ɗi'i, mi maɓɓa ekkitinol ngo'ol boo, ngam haa pukara'en am ayna ngol. 17Mi ɗon heɗito Jawmiraawo mo wiirnani danygol Yaakubu yeeso muuɗum. Kaŋko mi tammori. 18Ndaa, min e ɓikkoy koy Jawmiraawo hokkimmi, min laatani Isra'iila alaama e kaayeefi ko iwi haa Jawmiraawo honooɓe asama, jooɗiiɗo dow hooseere Siyona.
19To yimɓe mbi'i on: “Sey on ƴama sarwotooɓe maayɓe e waɗooɓe hatti, sofndooɓe e lorlortirooɓe bolle. Naa yimɓe ummaatoore koo ndeye ɗon ƴama ɗowanteeɓe muuɗum'en e ɓe ɗon ƴama maayɓe ngam haala yeeɗɓe na?” 20Njaabe ɓe: “Aa'a! Sey goɗɗo nana seedamku e ekkitinol Allah!” To on mbi'ataa non, ɓe ngi'ataa baɓɓol. 21Ɓe ngiiloto nder lesdi, ɓe ɓilliiɓe e dolɓe. To dolo naawi ɓe, ɓe tikkan, ɓe naalan laamiiɗo maɓɓe e Allah maɓɓe. Ɓe tijjoto dow, 22ɓe ndaaran haa les, ammaa ɓe ngi'an sey ɓillaare e nyiɓre e mettamɓeram, ɓe wudinaaɓe nder nyiɓre nyiɓɓunde.
Laamiiɗo garanɗo
23Fakat, nyiɓre suddataa lesdi ɓilliindi haa foroy. Naane Jawmiraawo yawi lesdi Zabulon e Neftali, ammaa yeeso ɗo o teddinan laawol kommbi mbeela, lesdi gaɗa Urdun, waato Galiili haa ummaatooje goɗɗe njooɗi.