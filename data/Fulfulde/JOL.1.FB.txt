Asar garki baɓɓatti
1Jawmiraawo wolwani Yo'el ɓii Petuwel, wi'i:
2Onon ndotti'en, nane ko mbi'anmi! Onon jooɗiiɓe lesdi Yahuuda fuu, keɗite! Irin ɗu'um meeɗi laataago nder nyalɗe mooɗon koo nder nyalɗe kaakiraaɓe mooɗon na? 3Ngecce ɗum ɓiɓɓe mooɗon, ɓiɓɓe mooɗon boo ngecca ɗum ɓiɓɓe muuɗum'en. Kamɓe fahin ngecca ɗum yidere warannde ɓaawoɗon. 4Ko nyaamoowu acci, mbaɓɓattu nyaami ɗum. Ko mbaɓɓattu acci, ngilŋgu maagu nyaami ɗum. Ko ngilŋgu acci, ndo'u nyaami ɗum.
5Onon wuykooɓe, pine, mboye! Onon yarooɓe inaboojam, mboye, ngam inaboojam kesam ittaama e kunnduɗe mooɗon! 6Ummaatoore semmbiɗnde, nde walaa limgal, ukkani lesdi am. Nyii'e maare nanndi bee nyii'e barooɗe, ƴakkirɗe maare bana ɗe mbarooga ndewa. 7Nde wili inabohi am, nde yewi ibbi am, nde ɓolti ki fuu, lice maaki fuu purɗi.
8Onon yimɓe, sey on mboya bana derkeejo debbo ɓorniiɗo limce buhuuje boyanɗo gorum kowɗo ɗum. 9Dokke nyaamdu e dokke dufeteeɗe ngoodaa haa suudu Jawmiraawo. Liman'en jagganooɓe Jawmiraawo ɗon cuno. 10Gese mbonni, lesdi ɗon suno, alkamaari natti, inaboojam kesam e nebbam kesam boo jinni. 11Onon remooɓe, cemte! Onon remooɓe inabooje, mboye! Sa'iiruuri e alkamaari e ƴaamle gese fuu mbonni. 12Inabohi yoori, ibbi ɗayli, rummaanoohi e dibinoohi e lekki dimanki ɓiɓɓe belɗe e leɗɗe haa ngesa fuu njoori. Nonnon, ko seynata ɓiɓɓe Aadama, ɗayli. 13Kadde limce buhuuje, mboye, onon liman'en! Uume, onon jaggiiɓe haa hirsirde Jawmiraawo! Ngare, mbaale nder mettamɓeram, onon jagganooɓe Allah am! Ngam dokke nyaamdu e dokke dufeteeɗe ngoodaa haa suudu Allah mooɗon. 14Taaskane suumaye, ewne yimɓe ngam ɓe mooɓo, mooɓte ndotti'en e jooɗiiɓe nder lesdi fuu haa suudu Allah Jawmiraawo mooɗon, ngookane mo!
15Nyalaade Jawmiraawo ɓaditake! Nde waran diga Allah Baawɗo bana halkere. Kayto nyalaade nde'e! 16Nyaamdu halki yeeso meeɗen, seyo e gimi njinni nder suudu Allah meeɗen. 17Aawre yoori haa ngesa, cigorɗi perwi, beembe ngibbinaama, ngam alkamaari ɗayli. 18Dabbaaji ɗon mbooka. Tokke na'i ɗon ngiilo, ɗi ngalaa durduɗe. Koo tokke dammooji boo ɗon njara bone. 19Yaa Jawmiraawo, mi ɗon toro ma, ngam yiite nyaami durduɗe nder ladde, ɗemŋgal yiite wuli leɗɗe ladde fuu. 20Koo dabbaaji ladde boo ɗon laaha heedi maaɗa, ngam maahoy ɓeeɓi, yiite nyaami durduɗe nder ladde.