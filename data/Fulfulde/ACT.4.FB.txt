Ɓe ngulli Piyer e Yuhanna haa dawrooɓe Yahuudu'en
1Yaake Piyer e Yuhanna ɗon mbolwana yimɓe, liman'en e mawɗo aynooɓe haykaliiru e Saduki'en ngari haa maɓɓe. 2Ɓe tikki masin ngam nelaaɓe go ɗon ekkitina yimɓe no Allah ummitini Yeesu Almasiihu diga maayde, nden maayɓe fuu tammi ummitineego. 3Ɓe naŋngi ɓe, ɓe maɓɓi ɓe haa suudu fursina haa fajiri, ngam hiiri. 4Ammaa ɗuuɗɓe haa nanɓe bolle nelaaɓe ɓe'e nuɗɗini, haa limgal worɓe waɗi baakin ujine njowi.
5Jaŋngo man mawɓe Yahuudu'en e ndotti'en e moodiɓɓe tawreeta kawti haa Urusaliima. 6Ɓe kawti bee Annas hooreejo liman'en e Kayafas e Yuhanna e Aleksandire e yimɓe saare hooreejo liman'en woɗɓe fuu. 7Ɓe ndarni nelaaɓe yeeso maɓɓe, ɓe ƴami ɓe: “Bee baawɗe ɗeye malla bee innde moy mbaɗɗon ɗum?” 8Nden Piyer, kebbinaaɗo Ruuhu Ceniiɗo jaabi, wi'i ɓe: “Yaa ardiiɓe ummaatoore e ndotti'en, 9min ngullaama yeeso mon hannde ngam daliila kuugal booɗŋgal ngal min mbaɗani boosɗo e noy o yamɗitiri. 10Onon bee Isra'iila'en fuu, sey anndon: Neɗɗo dariiɗo yeeso mooɗon oo, o jamo ngam daliila innde Yeesu Almasiihu mo Nasaratu mo on ngaafi, ammaa Allah ummitini mo diga maayde. 11Kaŋko woni:
Hayre nde onon mahooɓe, on ngudini,
kayre laati hayre talkumoore ɓurnde saman.
12Haa maako tan keɓeten kisndam, ngam walaa goɗɗo feere haa duniyaaru sam, mo Allah hokki baawɗe haa en keɓa hisrugo bee muuɗum.”
13Dawrooɓe Yahuudu'en go kayɗini ngam ɓe ngi'i Piyer e Yuhanna kulaay sam, sakko nde ɓe tawi naa ɓe tedduɓe, naa ɓe jaŋnguɓe boo. Nden ɓe annditi ɓe ɗonno ngondi bee Yeesu. 14Ammaa walaa ko ɓe mbaawi wi'ugo ngam ɓe ngi'i goɗɗo boosɗo go ɗon dari bee Piyer e Yuhanna, o jamo. 15Ngam maajum ɓe ngurtini Piyer e Yuhanna diga suudu dawriinde, ɓe carwootiri, 16ɓe mbi'i: “Ko mbaɗeten yimɓe ɓe'e? Caka yimɓe Urusaliima fuu walaa mo anndaa alaama kayɗiniika ka ɓe mbaɗi. En mbaawataa yeddugo ɗum. 17Ammaa ngam taa haala ka'a ɓesda saŋkitaago caka ummaatoore, sey mbarren ɓe taa ɓe meeta wolwango koo moy bee innde nde'e.” 18Nden ɓe ewni ɓe fahin. Ɓe kaɗi ɓe, ɓe mbi'i taa ɓe meeta wolwango e ekkitingo yimɓe bee innde Yeesu sam.
19Ammaa Piyer e Yuhanna njaabi: “Onon bee ko'e mon, ta'e haala ka'a. Ko wooɗi yeeso Allah: Ɗowtanaago on na malla ɗowtanaago Allah? 20Ngam doole min tokko wolwugo ko min ngi'i e ko min nani.” 21Dawrooɓe mbarri ɓe fahin, nden ɓe njoofi ɓe. Ɓe tawaay daliila hiitaago ɓe, ngam ummaatoore fuu ɗon teddina Allah ngam ko laati. 22Duuɓi goɗɗo mo ɓe njamɗitini ɗum bee kaayeefi, ɓuran cappanɗe nayi.
Nuɗɗinɓe tori Allah haa ɓe laato tiiɗa-ɓerɗe'en
23Nde ɓe njoofi Piyer e Yuhanna, ɓe lori ɓe ɗiɗo fuu haa yimɓe maɓɓe. Ɓe ngecci ɓe ko mawɓe liman'en e ndotti'en mbi'i ɓe fuu. 24Nde yimɓe maɓɓe nani ɗum, ɓe fuu ɓe towni sawtu, ɓe tori Allah bee ɓernde woore, ɓe mbi'i: “Yaa Jawmiraawo, an woni tagɗo asama e lesdi e beeli bee ko woni ton fuu! 25An waɗi kaaka amin Daawuda, suka maaɗa, wolwa bee baawɗe Ruuhu Ceniiɗo, nde o wi'i:
Koni ummaatooje umminta haala,
koni jama'aaje nufoto numooji meereeji?
26Laamiiɓe duniyaaru ɗon taaski waɗugo fitina,
ardiiɓe boo ɗon kaɓɓa dabare dow Jawmiraawo
e dow Almasiihu mum.
27Ngam bana non Hirudus e Pontiyus Pilaatu e ummaatooje e Isra'iila'en ɓe fuu ɓe kawti nder berniwol ngo'ol dow Yeesu, suka maaɗa ceniiɗo, mo a waɗi ɗum Almasiihu. 28Ɓe mbaɗi ko a taaskitini bee baawɗe ma e muuyo ma diga ɓooyma. 29Jonta, yaa Jawmiraawo, nan barriya maɓɓe! Hokku maccuɓe ma baawɗe wolwugo bolle maaɗa bee dartaare timmididnde! 30Waŋgin baawɗe maaɗa haa nyawɓe njamɗita, waɗ alaamaaji e kaayeefiiji bee innde Yeesu, suka maaɗa ceniiɗo!” 31Nde ɓe timmini waɗgo do'a, nokkuure haa ɓe ɗonno kawti dimmbi. Ɓe fuu ɓe kebbinaama Ruuhu Ceniiɗo, ɓe ngaazi wolde Allah bee dartaare.
Nuɗɗinɓe cenndi jawdi muuɗum'en
32Jama'aare nuɗɗinɓe hawti ɓernde woore e hakkiilo wooto. Walaa bi'ɗo: “Jawdi am, min feere am jeyi”, ammaa ɓe kawti ko ɓe mari fuu. 33Bee baawɗe ɗuuɗɗe nelaaɓe ceedi ummitineeki Jawmiraawo Yeesu. Allah barkiɗini ɓe fuu bee barka ɗuuɗka. 34Walaa talakaajo caka maɓɓe. Marɓe gese malla cuuɗi coorri ɗum, ngaddi ceede coggu man, 35njo'ini haa nelaaɓe, kamɓe ndokkata ceede man haa koo moy fodde haaje muuɗum.
36Woodi goɗɗo Lewiijo bi'eteeɗo Yusufu, danyaaɗo haa Kiprus. Nelaaɓe coomi mo Barnabas, bana wi'go Cemmbiɗinoowo-yimɓe. 37Kaŋko boo o soorri ngesa maako, o waddi ceede man haa nelaaɓe.