Yeɓre jowaɓre
(Jabuura 107—150)
Yettoore haa Jawmiraawo kisnoowo yimɓe diga caɗeele
1Ngette Jawmiraawo, ngam o booɗɗo,
mbooɗeeŋga maako ɗon haa abada!
2Sey yimɓe ɓe Jawmiraawo rimɗini,
ɓe o hisni diga juuɗe konneejo, ngetta mo!
3O mooɓti ɓe diga lesɗe fuunaaŋge e hiirnaaŋge e woyla e fombina.
4Woɗɓe maɓɓe ngiili nder ladde, haa harde,
tawaay laawol berniwol, haa yimɓe ɗon njooɗi.
5Dolo e ɗomka torri ɓe,
haa ɓe tampi.
6Nder ɓillaare maɓɓe ɓe ngookani Jawmiraawo,
kaŋko o hisni ɓe caɗeele maɓɓe.
7O ɗowi ɓe dow laawol darnuŋgol,
haa ɓe njotti berniwol, haa yimɓe ɗon njooɗi.
8Sey ɓe ngetta Jawmiraawo ngam mbooɗeeŋga mum
e kaayeefiiji ɗi o waɗani ɓiɓɓe Aadama.
9Ngam o ɗomɗitini ɗomɗuɓe,
o haarni dolɓe bee kuuje booɗɗe.
10Woɗɓe maɓɓe ɗonno njooɗi nder nyiɓre nyiɓɓunde,
ɓe toskaaɓe, haɓɓaaɓe bee callalluuji,
11ngam ɓe tuurtani umrooje Allah,
ɓe njawi wasuyeeji Ɓaŋiiɗo.
12O leesni ɓe bee bone,
ɓe ɗon liilta, walaa jogoowo ɓe.
13Nder ɓillaare maɓɓe ɓe ngookani Jawmiraawo,
kaŋko o hisni ɓe caɗeele maɓɓe.
14O wurtini ɓe nyiɓre nyiɓɓunde,
o ta'i kaɓɓorli maɓɓe.
15Sey ɓe ngetta Jawmiraawo ngam mbooɗeeŋga mum
e kaayeefiiji ɗi o waɗani ɓiɓɓe Aadama.
16Kaŋko o yewi pareeje njamndi mboɗeeri,
o yewi jamɗe palduɗe boo.
17Faataaɓe njari bone
daliila tuurtol e aybeeji muuɗum'en.
18Nyaamdu welanaay ɓe sam,
ɓe njotti daande maayde.
19Nder ɓillaare maɓɓe ɓe ngookani Jawmiraawo,
kaŋko o hisni ɓe caɗeele maɓɓe.
20O neldi ɓe wolde maako, hurgi ɓe,
o hisni ɓe maayugo.
21Sey ɓe ngetta Jawmiraawo ngam mbooɗeeŋga mum,
e kaayeefiiji ɗi o waɗani ɓiɓɓe Aadama.
22Ɓe lii'o kirseteeɗi ngam maŋgtugo Allah,
ɓe ngooka daliila seyo, ɓe limta kuuɗe maako.
23Woɗɓe maɓɓe njehi dow mbeela bee koommbooje,
mbaɗi filu dow maaga.
24Ɓe ngi'i kuuɗe Jawmiraawo nder mbeela,
e kaayeefiiji ɗi o waɗi nder luggeeŋga ndiyam.
25O umri henndu saatundu ummo,
ummina ƴuuge.
26Ƴuuge man ɓaŋgti ɓe haa dow, lorni ɓe fahin nder lugguɗum,
ɓe kultori ngam ɓillaare man.
27Ɓe liilti bana wuykuɓe,
hakkiilooji maɓɓe fuu itti.
28Nder ɓillaare maɓɓe ɓe ngookani Jawmiraawo,
kaŋko o hisni ɓe caɗeele maɓɓe.
29O de'itini henndu saatundu,
ƴuuge mbeela nde'iti.
30Ɓe ceyori de'ere man,
o yahri ɓe jam haa jipporde nde ɓe ngeli.
31Sey ɓe ngetta Jawmiraawo ngam mbooɗeeŋga mum
e kaayeefiiji ɗi o waɗani ɓiɓɓe Aadama.
32Ɓe anndina maŋngu maako nder mooɓtorde yimɓe,
ɓe maŋgta mo nder kawtal ndotti'en.
33Jawmiraawo laatini maaje ladde,
wartiri ceeɓooje boo lesdi njoorndi.
34O wartiri lesdi mboondi ngoolirde,
ngam daliila halleende jooɗiiɓe ton.
35O laatini ladde boo weendu,
lesdi njoorndi boo warti ceeɓooje.
36O jo'ini dolɓe ton,
ɓe nyiɓi berniwol ngam ɓe njooɗo.
37Ɓe aawi gese, ɓe njubi inabooje,
ɗe ndimi ɓiɓɓe ɗuuɗɗe.
38O barkiɗini ɓe, ɓe keɓi ɓikkoy ɗuuɗkoy masin,
o ustaay dabbaaji maɓɓe.
39Saa'i limgal yimɓe Allah usti, ɓe toskaama,
daliila toonyaaŋgeeji e sarruuji e torraaji,
40o yawni mawɓe ɓillooɓe ɓe,
o yiilni ɓe nder ladde sookre nde walaa laawol.
41Ammaa o hisni ɓe toskaare,
o ɗuɗɗini ci'e maɓɓe bana tokke.
42Gooŋga'en ngi'an ɗum, ceyoto,
ammaa halluɓe fuu cirwoto.
43To goɗɗo woodi hikma, sey o hakkilana ɗum,
o faama kuuɗe Jawmiraawo booɗɗe!