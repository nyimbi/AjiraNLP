Ko Jawmiraawo umri Yeremiya
1Jawmiraawo wolwani yam, wi'i: 2“Taa ɓaŋgu debbo, taa danyu ɓiɓɓe worɓe malla rewɓe haa nokkuure nde'e. 3Ndaa ko Jawmiraawo wi'i dow ɓikkoy ngorkoy e ndehoy ndanyeteekoy haa ɗo e dow baabiraaɓe e daadiraaɓe maakoy: 4Ɓe maayran nyawuji kalluɗi, walaa boyanɗo ɓe koo uwanɗo ɓe. Ɓe mbaaloto haa lesdi bana koonal. Ɓe kalkan bee kaafahi malla bee weelo, ɓalli maɓɓe laatoto nyaamdu colli e kuuje ladde.”
5Jawmiraawo wi'i: “Taa nastu saare suniiɓe, koo ngam woyugo koo ngam de'itingo. Mi ittani ummaatoore nde'e salaaman am e mbooɗeeŋga am e enɗam am. 6Mawɓe e leesɓe nder lesdi ndi'i maayan, ammaa walaa mo uwata ɓe, walaa mo woyata ɓe. Walaa mo ƴarata ɓanndu mum malla mo laɓata hoore mum ngam maɓɓe. 7Walaa mo nyaamdata koo yardata bee goɗɗo ngam de'itingo mo to goɗɗo saare maako maayi, koo to baaba maako malla daada maako maayi. 8Taa nastu saare haa yimɓe ɗon mbaɗa juulde, taa jooɗoda bee yimɓe ngam nyaamdugo e yardugo bee maɓɓe. 9Nan ko mbi'anmi, min Jawmiraawo honooɓe asama, Allah Isra'iila: Mi je'inan hoolo seyo e welwelo, non boo daande ɓaŋɗo e daande ɓaŋaaɗo haa nokkuure nde'e. Ɗum laatoto saa'i on yeeɗɓe, on ngi'an ɗum bee gite mon.
10To a anndini yimɓe ummaatoore nde'e kuuje ɗe'e fuu, ɓe ƴami ma boo: Ngam ɗume Jawmiraawo ta'ani min sarru naawŋgu bana ngu'u? Ɗume woni aybe amin? Hakkewol ngole min mbaɗi dow Jawmiraawo Allah amin? 11Nden yeccu ɓe: Jawmiraawo wi'i: Kaakiraaɓe mooɗon acci yam, tokki ɗowanteeɓe woɗɓe, njaggani ɓe, cujidani ɓe. Ammaa min, ɓe acci yam, ɓe ɗowtanaaki tawreeta am. 12Onon boo on mbaɗi kalluɗum ko ɓuri kaakiraaɓe mooɗon. Koo moy mooɗon ɗon waɗa ko ɓernde mum saatunde, hallunde yiɗi, on nanantaa yam. 13Ngam maajum ndiiwanmi on diga lesdi ndi'i haa lesdi ndi on meeɗaay anndugo, koo onon koo kaakiraaɓe mooɗon. Ton njaggantooɗon ɗowanteeɓe woɗɓe jemma e naaŋge fuu, ngam mi hinnataako on.
14Saa'i ɗon wara nde kunotooɗo wi'ataa: Fakat bana Jawmiraawo mo wurtini yimɓe Isra'iila e lesdi Misra o geeto, 15ammaa o wi'an: Fakat bana Jawmiraawo mo wartiri yimɓe Isra'iila diga lesdi woyla e lesɗe ɗe o saŋkitino ɓe fuu, o geeto! Ngam mi hooran ɓe haa lesdi maɓɓe ndi ndokkumi kaakiraaɓe maɓɓe.” Non Jawmiraawo wi'i.
16“Mi nelan waawooɓe ɗuuɗɓe ɓe ngara naŋngugo yimɓe ɓe'e. Nden mi nelan loohooɓe ɗuuɗɓe ɓe loohoto ɓe dow kooseeje e towndiije e nder ceekli tapaaje fuu.” Non Jawmiraawo wi'i. 17“Mi ɗon yi'a kuuɗe maɓɓe, walaa ko suuɗi. Aybe maɓɓe wiirnataako yeeso am. 18Mi waatoto aybe maɓɓe e hakkeeji maɓɓe cowi ɗiɗi. Ngam ɓe coɓni lesdi am bee labbi maɓɓe maayɗi, ɓe kebbini maral am bee kuuje maɓɓe nyidduɗe.”
Anndugo Jawmiraawo
19Yeremiya wi'i: “Yaa Jawmiraawo, an woni semmbe am e aynol am e hisrude am nder nyalaade ɓillaare! Ummaatooje ngaran haa maaɗa diga keeri duniyaaru, mbi'an: Kaakiraaɓe amin ngoodino ɗowanteeɓe fewooɓe e labbi meereeji ɗi nafataa sam. 20Goɗɗo waawan waɗango hoore mum ɗowanteeɓe na? Alhaali boo naa ɗum ɗowanteeɓe bee gooŋga!”
21Jawmiraawo wi'i: “Jonta anndinanmi ɓe semmbe am e baawɗe am. Nden ɓe anndan min woni Jawmiraawo.”