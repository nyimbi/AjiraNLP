Yusiya wo'itini diina
(2 Laamiiɓe 22:1-2)
1Yusiya woodi duuɓi joweetati, saa'i o laamo. O laami haa Urusaliima duuɓi cappanɗe tati e go'o. 2O waɗi ko fottani Jawmiraawo, o tokki laabi kaaka maako Daawuda, o selaay ɗi sam.
3Nder nduuɓu laamu Yusiya njoweetataɓu, saa'i o derkeejo tawon, o fuɗɗi tefugo muuyo Allah mo kaaka maako Daawuda jaggani. Nder nduuɓu sappo e ɗiɗaɓu, o fuɗɗi ittugo nokkuuje towɗe e daŋraŋge Asera e suuraaji labbi ɓolinaaɗi e cehaaɗi nder lesdi Yahuuda e berniwol Urusaliima. 4Ɓe ngibbini haa yeeso maako kirsirɗe Ba'alji, ɓe itti gulduɗe uureteeɗum dow kirsirɗe man, ɓe ngibbini daŋraŋge Asera e labbi ɓolinaaɗi e cehaaɗi go, ɓe campiti ɗum, ɓe ɗiggini ɗum, ɓe caŋkiti mbulwuldi maajum dow genaale lii'aniiɓe ɗi kirsaaɗi. 5Yusiya wuli i'e liman'en labbi dow kirsirɗe maaji. Bana non o seniri lesdi Yahuuda e Urusaliima. 6Koo haa berniiji Manassa e Efrayim e Simeyon haa yotti Neftali boo e nder bille taariiɗe, o waɗi bana non. 7Nder lesdi Isra'iila fuu o yibbini kirsirɗe e daŋraŋge Asera, o fusi suuraaji labbi cehaaɗi, o nami ɗi. O sampiti gulduɗe uureteeɗum fuu. Nden o hooti Urusaliima.
Hooreejo liman'en heɓti deftere tawreeta
(2 Laamiiɓe 22:3-20)
8Nder nduuɓu laamu Yusiya sappo e njoweetataɓu, nde o ɗon sena lesdi e haykaliiru Allah, o neli Safan ɓii Asaliya e Ma'aseya, hooreejo Urusaliima e Yo'as ɓii Yo'ahas, hunndukoojo laamiiɗo, haa ɓe mbo'itina haykaliiru Allah Jawmiraawo. 9Ɓe njehi haa Hilkiyya, hooreejo liman'en, ɓe njahrani mo ceede ɗe Lewi'en aynooɓe dammuɗe njaɓno haa juuɗe yimɓe Manassa e Efrayim e luttuɓe Isra'iila fuu e yimɓe Yahuuda e Benyamin e Urusaliima, warɓe haa haykaliiru Allah fuu. 10Ɓe ndokki ceede man haa aynooɓe kuugal haa haykaliiru Jawmiraawo. Kamɓe ɓe ndokki ɗe haa huuwooɓe nder haykaliiru Jawmiraawo, waato wo'itinooɓe kuuje nder maaru. 11Kamɓe boo, ɓe ndokki ɗe haa sehooɓe e nyiɓooɓe, haa ɓe cooda kaa'e cehaaɗe e leɗɗe ngam waɗugo jokke e kaataakooje, ngam wo'itingo cuuɗi ɗi laamiiɓe Yahuuda ngeebino. 12Huuwooɓe man ɗon kuuwa bee hoolaare. Ɓe kuuwi dow ardaaŋgal Yahat e Obadiya, Lewi'en nder danygol Meraari e Zekariya e Mesullam nder danygol Kahat, ɓe ɗon kakkilana ɓe. Lewi'en fuu ɓe waawɓe fiyugo kuuje gimruɗe. 13Lewi'en woɗɓe laati hakkilanooɓe kuugal dow roondooɓe kuuje nyiɓugo e huuwooɓe kuuɗe feere feereeje. Woɗɓe boo laati winndooɓe e saraaki'en e aynooɓe dammuɗe.
14Saa'i ɓe ɗon koo'a ceede cigaaɗe nder haykaliiru Jawmiraawo, Hilkiyya limanjo tawi deftere tawreeta ka Jawmiraawo hokkuno bee juŋngo Muusa. 15O wi'i Safan, binndoowo: “Mi heɓti deftere tawreeta nder haykaliiru Jawmiraawo.” Nden o hokki nde Safan. 16Safan yahrani nde laamiiɗo, waddani mo habaru, wi'i mo: “Jaggiiɓe ma mbaɗi ko umruɗa min fuu. 17Ɓe njuppi ceede gonɗe nder sundukru haykaliiru, ɓe ndokki ɗe haa juuɗe hakkilanooɓe kuugal e haa juuɗe huuwooɓe boo.” 18Nden Safan wi'i laamiiɗo: “Hilkiyya hokki yam deftere nde'e.” O jaŋngani nde laamiiɗo.
Yusiya neli ƴamugo annabi Hulda
19Nde laamiiɗo nani ko winnda nder tawreeta, o seeki limce mum. 20Nden o umri Hilkiyya e Ahikam ɓii Safan e Abdon ɓii Mika e Safan binndoowo e Asaya, suka laamiiɗo, o wi'i: 21“Njehe, ƴame Jawmiraawo ngam am e ngam luttuɓe nder Isra'iila e Yahuuda fuu dow bolle binndaaɗe nder deftere heɓtaande nde'e. Ngam kaakiraaɓe meeɗen kakkilanaay wolde Jawmiraawo haa ɓe mbaɗa fodde ko winnda nder deftere nde'e dow meeɗen fuu. Ngam maajum, Jawmiraawo ukkani en tikkere maako saatunde.”
22Hilkiyya e nelaaɓe laamiiɗo njehi haa annabi Hulda, debbo Sallum ɓii Takahat taaniraawo Hasra, aynoowo limce cenaaɗe nder haykaliiru. Annabiijo debbo oo ɗonno jooɗi haa fattude hesre nder Urusaliima. Ɓe ngecci mo haala man. 23O jaabi ɓe: “Ndaa nii Jawmiraawo Allah Isra'iila wi'i: Mbi'e gorko nelɗo on: 24Min Jawmiraawo mi ukkan sarru dow nokkuure nde'e e jooɗiiɓe haa maare, fodde naalooje binndaaɗe nder deftere nde ɓe njaŋngani laamiiɗo Yahuuda. 25Mi waɗan ɗum, ngam ɓe acci yam, ɓe nguli uurle ngam ɗowanteeɓe woɗɓe, haa ɓe tikkinammi bee kuuɗe maɓɓe fuu. Ngam man ukkanmi tikkere am dow nokkuure nde'e, nde feewtataako. 26Laamiiɗo Yahuuda nelɗo on ƴamgo Jawmiraawo, mbi'e mo: Ndaa nii Jawmiraawo Allah Isra'iila wi'i: A nani bolle deftere nde'e. 27Ɗum meemi ɓernde ma, a leestini hoore ma yeeso am nde nanɗa bolle am dow Urusaliima e jooɗiiɓe ton. A seeki limce ma, a woyi yeeso am, min boo, mi jaɓi tornde ma, non Jawmiraawo wi'i. 28Mi accete a maaya nder hayru. Ɓe mballinte nder yenaande ma bilaa yi'ugo sarru ngu ukkanmi Urusaliima e jooɗiiɓe ton.”
Nelaaɓe ngartirani laamiiɗo jaawaabu man.
Yusiya ɗon hesɗitina alkawal bee Allah
(2 Laamiiɓe 23:1-20)
29Laamiiɗo ewni ndotti'en Urusaliima e Yahuuda fuu. 30Nden o yahdi bee ummaatoore Urusaliima e Yahuuda e liman'en e Lewi'en e yimɓe fuu, diga mawɗo haa leesɗo fuu haa haykaliiru Jawmiraawo. Nden o jaŋngani ɓe deftere alkawal heɓtaande nder haykaliiru Jawmiraawo go fuu. 31Nden laamiiɗo dari haa nokkuure muuɗum, hesɗitini alkawal bee hoo'ugo anniya tokkaago Jawmiraawo e ɗowtanaago umrooje e seedamkuuji e farillaaji maako bee ɓernde e yoŋki maako fuu, o ɗowtano bolle binndaaɗe nder deftere alkawal nde'e. 32Nden o nastini yimɓe Benyamin e wonɓe nder Urusaliima fuu nder alkawal man. Jooɗiiɓe haa Urusaliima mbaɗi fodde alkawal ngal ɓe kaɓɓi bee Allah kaakiraaɓe maɓɓe. 33Koo toy nder lesdi maral yimɓe Isra'iila, Yusiya itti kuuje nyidduɗe fuu. O umri yimɓe wonɓe nder Isra'iila fuu ɓe njaggano Jawmiraawo Allah maɓɓe. Balɗe maako fuu, ɓe accaay Jawmiraawo Allah kaakiraaɓe maɓɓe sam.