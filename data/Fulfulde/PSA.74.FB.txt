Yimre boyki yeeso bille haykaliiru Allah
1Yimre Asaf ekkitinoore.
Yaa Allah, ngam ɗume ngudinɗa min haa foroy?
Ngam ɗume tikkanta min, minin baali tokkere ma?
2Siftor yimɓe ma ɓe cuɓanɗa hoore ma diga ɓooyma,
ɓe coottuɗa, laatiiɓe maral ma.
Siftor hooseere Siyona boo
nde mbaɗɗa joonde ma.
3War, laar bille ɓooymaaje,
konne'en amin mbonni koo ɗume fuu nder suudu seniindu.
4Wanyɓe ma ɗon ngooka haa nokkuure fottirde ma,
ɓe ndarni tuutaaje maɓɓe ton.
5Ɓe nanndi bee fe'ooɓe leɗɗe,
nder laynde sukkunde.
6Ɓe pusi suuraaji cehaaɗi,
takkaaɗi haa mahdi fuu,
bee pe'irɗe e ɓoole.
7Ɓe nguli suudu ma seniindu,
ɓe coɓni jooɗorde innde ma, ɓe mbirgi nde fuu.
8Ɓe anninino nattingo min,
ɓe nguli nokkuuje haa yimɓe pottanno bee Allah fuu nder lesdi.
9Ko hollata diina amin fuu majji,
walaa annabiijo lutti,
minin boo, walaa annduɗo ndey ɗum haaɗata.
10Yaa Allah, haa ndey wanyɓe min tokkoto jancugo min?
Haa ndey konne'en tokkoto hallingo innde ma?
11Ngam ɗume caliɗa wallugo min,
cuuɗuɗa juŋngo ma haa ɓaawo? Nattin ɓe!
12Ammaa a laamiiɗo amin diga ɓooyma, yaa Allah,
a huuwi kuuɗe dimɗinooje nder duniyaaru.
13A seeki maayo bee baawɗe ma,
a fusi ko'e kuuje kulniiɗe nder mbeela.
14A sampiti hoore Lewiyatan,
a laatini nga nyaamdu kuuje ladde.
15A ɓulni ceeɓooje e maaje,
a ɓeeɓni maaje mawɗe ɗe ɓeeɓataano.
16A tagi jemma e nyalawma,
a jo'ini naaŋge e lewru haa nokkuuje muuɗum'en.
17A tabitini keeri duniyaaru,
a waɗi nduŋngu e ceeɗu.
18Ammaa siftor, yaa Jawmiraawo, konne'en ma ɗon njance,
faataaɓe ɗon kallina innde ma.
19Taa hokku yimɓe ma tampuɓe haa juuɗe konne'en maɓɓe saatuɓe,
taa yejjitit yimɓe ma toskaaɓe haa foroy.
20Hakkilan alkawal ma!
Ngam nyukkorɗe lesdi fuu keewi toonyaaɓe.
21Taa accu ɓilliiɓe tosko,
ammaa toskaaɓe e laafuɓe maŋgta innde ma.
22Umma, yaa Allah, jiŋngam,
siftor no faataaɓe njaworto ma nyalaade fuu!
23Taa yejjitit haraka wanyɓe ma,
fitina dartantooɓe ma ɗon ɓesdo foroy!