Yeesu'a e Zorobaabila ndartini dewal
1Nde lewru joweeɗiɗaɓru waɗi, Isra'iila'en jooɗiiɓe nder berniiji muuɗum'en mooɓi haa Urusaliima bana goɗɗo gooto. 2Yeesu'a ɓii Yocadak bee deerɗiraaɓe muuɗum liman'en e Zorobaabila ɓii Salatiyel bee deerɗiraaɓe muuɗum nyiɓti hirsirde ngam Allah Isra'iila, ngam haa ɓe lii'ano mo dabbaaji guleteeɗi dow maare, bana ko winnda haa tawreeta Muusa, goɗɗo Allah. 3Ɓe ndarni hirsirde dow caɓɓaaje haa nde darino naane koo to ɓe ɗon kula ummaatooje lesdi man. Dow hirsirde man ɓe lii'ani Jawmiraawo guleteeɗi, fajiri e kiikiiɗe fuu. 4Ɓe mbaɗi boo Juulde Bukkaaji bana ko winnda, nyalaade fuu ɓe lii'i guleteeɗi fodde limgal man bana ko umra. 5Ɓaawoɗon boo nguleteeŋga nyalaade nyalaade e guleteeɗi e dokke ngam juulde lewru hesru e ngam juulɗe goɗɗe cenaaɗe ngam Jawmiraawo, non boo caahuuji ɗi goɗɗo waddani Jawmiraawo. 6Diga nyannde go'oore nder lewru joweeɗiɗaɓru ɓe puɗɗi lii'anaago Jawmiraawo guleteeɗi, saa'i man ɓe caɓɓaayno caɓɓaaje haykaliiru tawon. 7Ɓe njoɓi sehooɓe kaa'e e sehooɓe leɗɗe, ɓe ndokki yimɓe Tirus e Sidon nyaamdu e njaram e nebbam, haa ɓe ngadda leɗɗe cemmbiɗɗe diga Libanon dow mbeela haa Yafo, fodde ko Koores, laamiiɗo Persiya duŋani ɓe.
Puɗɗuki nyiɓtol haykaliiru
8Nder hitaande ɗiɗawre ɓaawo ɓe njotti nokkuure haykaliiru Allah haa Urusaliima, nder lewru ɗiɗaɓru, Zorobaabila ɓii Salatiyel e Yeesu'a ɓii Yocadak e deerɗiraaɓe muuɗum'en liman'en e Lewi'en e wartuɓe haa Urusaliima diga daheeki fuu puɗɗi kuugal. Ɓe njo'ini Lewi'en ɓurɓe duuɓi noogas ngam aynugo nyiɓtol haykaliiru Jawmiraawo. 9Yeesu'a bee ɓiɓɓe muuɗum e deerɗiraaɓe muuɗum, Kadmiyel e ɓiɓɓe mum, nder danygol Yahuuda kawti ngam ardaago huuwooɓe haa haykaliiru Allah. Non boo ɓiɓɓe Henadat bee ɓiɓɓe muuɗum'en e deerɗiraaɓe muuɗum'en Lewi'en.
10Saa'i mahooɓe mballini caɓɓawal haykaliiru Jawmiraawo, ɓe ndarni liman'en ɓorniiɓe limce muuɗum'en e jogiiɓe algaytaaji ton e Lewi'en ɓiɓɓe Asaf bee koŋsiije ngam haa ɓe maŋgta Jawmiraawo, bana Daawuda, laamiiɗo Isra'iila umruno ɓe. 11Ɓe ngetti Jawmiraawo, ɓe maŋgti mo bee yimre: “O booɗɗo, hinnuye maako dow Isra'iila ɗon haa abada.” Yimɓe fuu maŋgti Jawmiraawo bee hoolo seyo, ngam caɓɓawal haykaliiru Jawmiraawo saɓɓaama. 12Ɗuuɗɓe nder liman'en e Lewi'en e baaba-ci'e'en, waato ndotti'en yi'nooɓe haykaliiru aartundu, mboyi bee sawtu saa'i ɓe caɓɓa caɓɓawal haykaliiru hesru. Ammaa ɗuuɗɓe boo ngooki bee seyo. 13Ummaatoore waawaay senndindirgo hoolo seyo bee hoolo bojji, ngam yimɓe kooli bee semmbe, hoolo maajum yehi daayiiɗum.