1Ko mbi'eten jonta? En tokko jooɗaago nder hakke ngam haa mo'ere Allah ɓesdo na? 2Kayya, naa non sam! Heedi hakke kam, en maayɓe. Kadi noy tokkortooɗen yeeɗugo nder hakke? 3Nde en njaɓi baptisma, en kawti bee Yeesu Almasiihu. On anndi booɗɗum ɗum kawtal bee maayde maako. 4Nder baptisma en uwdaama bee maako. Nden bana kaŋko o ummiti diga maayde bee baawɗe Allah tedduɗe, bana non enen boo ngeeɗirten ngeendam kesam.
5Ngam to en maaydi bee maako, nden kam en ummititto boo bana maako. 6En anndi fakat, ko laatiiɗen ɓooyma ɗum maaydi bee Almasiihu dow leggal gaafaaŋgal ngam haa ɓanndu hakkeeru natta, ngam taa en laato maccuɓe hakke fahin. 7Ngam to goɗɗo maayi, hakke walaa baawɗe dow maako fahin. 8To en maaydi bee Almasiihu, nden kam en nuɗɗini en ngeeɗan bee maako boo. 9Fakat en anndi Almasiihu ummiti diga maayde, meetataa maayugo, maayde walaa baawɗe dow maako. 10Nde woore o maayi heedi hakke, jonta nde o geeto, o ɗon yeeɗa ngam Allah. 11Bana non onon boo ndaare ko'e mon on maayɓe heedi hakke, ammaa nder kawtal bee Almasiihu on yeeɗɓe ngam Allah.
12Ngam maajum taa acce hakke laamo nder ɓalli mon maayanɗi, taa tokke suunooji maaji boo. 13Taa lii'ane hakke terɗe mon ngam haa ɗe laato kuuwtinirɗe halleende. Ammaa lii'ane Allah ko'e mooɗon ngam haa o huuwtinira terɗe mon waɗugo kuuɗe adilaaku ngam on ngurtake maayde, on nasti ngeendam. 14Hakke laamataa dow mooɗon, ngam jonta les mo'ere ngonɗon, naa les tawreeta.
Maccuɓe adilaaku
15Nde mo'ere ɗon laamano en, naa tawreeta kam, en tokko waɗugo hakke na? Naa non sam! 16On anndaa na? Nde on lii'ani goɗɗo ko'e mon haa on ɗowtano mo, on laati maccuɓe maako. To on ɗon ɗowtano hakke, nden kam on maayan, ammaa to on ɗon ɗowtano Allah, o adilinan on. 17Yettoore laatano Allah! Naane on maccuɓe hakke, ammaa jonta on ɗowtani gooŋga ekkitinol ngol on nani bee ɓernde woore. 18On rimɗinaaɓe diga njeyaaŋgu hakke, on laati maccuɓe adilaaku. 19Mi ɗon wolwana on bana yimɓe mboowi wolwugo ngam on tampuɓe. Naane on kuuwtiniri terɗe mon bana maccuɓe coɓki e halleende, on mbaɗi kalluɗum. Bana non jonta boo naftore terɗe mon bana maccuɓe adilaaku haa on ngeeɗa nder senaare.
20Yaake on maccuɓe hakke no, on rimɓe no heedi adilaaku. 21Ɗume keɓnooɗon bee kuuɗe mon? Fakat on ɗon cemtira ɗe jonta, ngam timmoode kuuɗe man wonno maayde. 22Ammaa jonta on rimɗinaaɓe diga hakke, on laati maccuɓe Allah. On ɗon mbaŋgina ngeendam senaare e timmoode maajam ɗum ngeendam nduumiiɗam. 23Ngam ngeenaari hakke, ɗum maayde. Ammaa dokkal Allah kam, ɗum ngeendam nduumiiɗam nder kawtal bee Yeesu Almasiihu, Jawmiraawo meeɗen.