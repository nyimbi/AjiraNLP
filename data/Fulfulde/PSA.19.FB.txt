Kuuɗe Allah e tawreeta mum
1Ngam kaliifaajo gime. Yimre Daawuda.
2Asamanji ɗon anndina tedduŋgal Allah,
ɗi ɗon mbaŋgina kuugal juuɗe maako.
3Nyalawmaare ɗon wooyna ɗum nyalawmaare warannde,
jemmaare boo ɗon faamtina ɗum jemmaare tokkotoonde.
4Walaa koŋngol, walaa bolle,
sawtu maaje nanataake.
5Ammaa habaru maaje heewi lesɗe fuu,
haala maaje yotti keeri duniyaaru.
Allah waɗani naaŋge suudu laymaaru haa asamanji,
6nge wurtoto ndu bana sukaajo ɓaŋɗo wurtoto suudu mum,
nge tokkoto laawol maage bee seyo bana konoowo cemmbiɗɗo.
7Nge fuɗan haa keerol asama ngo'ol,
nge taaroto haa yotto ngola,
walaa ko suuɗata haa nguli maage.
8Tawreeta Jawmiraawo ka timmuka,
ka hesɗitinan yoŋki.
Seedamku Jawmiraawo gooŋɗi,
ngu laatinan paataaɗo hikmaajo.
9Sarɗiiji Jawmiraawo ɗi darnuɗi,
ɗi ceynan ɓernde.
Umroore Jawmiraawo laaɓi,
feernan gite.
10Kulol Jawmiraawo laaɓi,
ngol duumoto haa foroy.
Kiitaaji Jawmiraawo ngooŋɗi,
ɗi fuu ɗi adiliiji.
11Ɗi ɓuri kaŋŋeeri saman,
koo kaŋŋeeri cuɓaandi ɗuuɗndi boo.
Ɗi ɓuri njumri welugo,
koo njumri ɓurndi welugo boo.
12Min jaggiiɗo ma boo ɗi ndeentini yam,
ɗowtanaago ɗi nafatam masin.
13Moy waawata anndugo boofi mum?
Yaafanam hakkeeji am cuuɗiiɗi.
14Aynu jaggiiɗo ma diga mawnitaare,
taa nde laamano yam.
Nden kam mi laatoto timmuɗo,
mi marataa aybewol maŋngol.
15Yerda bolle hunnduko am
e numooji ɓernde am, yaa Jawmiraawo,
an woni tapaare hisrude am, dimɗinoowo yam.