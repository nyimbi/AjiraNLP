Nastuki
Pol winndi bataakewol ngo'ol haa Roma'en ngam taaskitingo jahaaŋgal maako haa jama'aare maɓɓe. O tammi huuwugo caka maɓɓe wakkati seɗɗa. Ɓaawoɗon o tokkitinan jahaaŋgal maako haa yotto Espaniya (15:22-33). Nder bataakewol ngo'ol, Pol tiɗɗini nuɗɗinki Masiihiŋke'en (1:11; 16:25). O ekkitini ɓe haala kisndam duniyaaru (6:23; 11:11-24; 15:14). Pol annditi Allah ewni mo ngam waazugo Linjiila waato habaru seyo haa ummaatooje fuu. O huuwi kuugal nga'al bilaa kulol ngam Linjiila “woni baawɗe Allah. Ka waawi hisnugo nuɗɗinɓe ka fuu, aran Yahuudu'en, nden yimɓe ummaatooje goɗɗe boo.” Bee Linjiila man, Allah ɗon waŋginana yimɓe fuu no ɓe laatorto adili'en yeeso maako. Ɗum laatoto bee nuɗɗinki tan, diga fuɗɗam haa timmoode. Bana ko winnda: “Adiliijo yeeɗiran bee nuɗɗinki.” (1:16-17). Ɗowtanaago tawreeta waawataa hisnugo goɗɗo.
Yimɓe fuu mari haaje kisndam ngam ɓe fuu ɓe maccuɓe hakke. Neɗɗo boo waawataa hisnugo hoore mum. Ngam maajum Allah waɗani yimɓe kisndam caahu daliila mo'ere e hinnuye muuɗum. Pol suusɗini nuɗɗinɓe haa ɓe mbaɗa do'aaje haa kisndam ɗa'am yotto koo toy fuu (15:30-31). Kisnaaɗo fuu laatataako maccuɗo hakke fahin, o jeyaaɗo adilaaku (6:15-23), o heɓi ngeendam kesam. Allah hiitataako mo (8:1). Nuɗɗinɗo waɗataa coɓɗum (13:12-13), o yiɗan keeddiɗɗiiko (13:8), o ɗowtinan marɓe laamu (13:1-3), o hakkilanan tampuɗo nder nuɗɗinki (14:1-15:6), o huuwanan Allah fodde dokke ɗe Allah hokki mo (12:1-8).
Tokkindirki haalaaji:
Hoore wolde bataakewol 1:1-17
Kisndam bee nuɗɗinki ngam koo moy 1:18—11:36
Ngeendam kesam nder nuɗɗinki 12:1—15:13
Timmoode: Anniya Pol yahugo Roma e Espaniya 15:14—16:27