Tornde nyawɗo
1Ngam kaliifaajo gime. Yimre Daawuda.
2Barka laatanto kakkilananɗo laafuɗo,
Jawmiraawo hisnan mo nder nyalaade sarru.
3Jawmiraawo aynan mo, wuurnan mo,
barkiɗinan mo nder lesdi maako.
Jawmiraawo hokkataa mo haa juuɗe konne'en maako.
4To o nyawi, o waalake dow be'itte maako,
Jawmiraawo wallan mo, yamɗitinan mo.
5Min mi wi'i: “Yaa Jawmiraawo, hinnam!
Nyawndam, ngam mi waɗi hakke dow maaɗa!”
6Konne'en am ɗon kallinammi, ɗon mbi'a:
“Ndey o maayata haa innde maako yejjite?”
7Waranɓe laarugo yam fuu ɓe naafiki'en.
Ɓe mooɓtan haalaaji kalluɗi,
nden ɓe ngurto yaasi, ɓe mbolwana yimɓe.
8Wanyɓe yam fuu ɗon cofndotira, ɗon nyo'ammi,
ɗon nufano yam sarru.
9Ɓe ɗon mbi'a: “Naaloore heɓi mo!
Ndaa o ɗon waali, o ummitittaako!”
10Koo soobaajo am mo kooliimi,
mo nyaami nyaamdu am boo, ummani yam.
11Ammaa an, yaa Jawmiraawo, hinnam!
Umminam ngam haa mi waato!
12To a accaay konne'en njaali yam,
nden kam mi anndan a yerdake yam.
13A tabitini yam ngam mi timmuɗo,
foroy a aynatam yeeso ma.
14Yettoore laatano Jawmiraawo, Allah Isra'iila, haa abada abadin!
Aamiina! Aamiina!