Eeraaki Maayo Urdun
1Jaŋngo man Yosuwa dawi cub. Ɓe ummi Sittim, kaŋko bee Isra'iila'en fuu, ɓe ngari haa maayo Urdun. Ɓe mbaali ton hiddeko ɓe eero. 2Ɓaawo nyalɗe tati, kaliifa'en ngaanci nder saŋngeere, 3umri yimɓe ummaatoore: “To on ngi'i liman'en ɗon ndoondo sundukru alkawal Allah Jawmiraawo mon, umme onon boo, tokke ɓe. 4Nden on keɓtan laawol ngol tokkoton, ngam on meeɗaay tokkaago ngol. Ngam maajum taa ɓadite sundukru, ndaaye ndu deydey kilomeetir gootel.”
5Yosuwa wi'i yimɓe ummaatoore: “Cene ko'e mon, ngam jaŋngo Jawmiraawo waɗan kaayeefiiji caka mooɗon.” 6Nden o umri liman'en: “Ndoonde sundukru alkawal, eere yeeso ummaatoore.” Kamɓe ɓe ndoondi sundukru, ɓe ardi yeeso ummaatoore.
7Jawmiraawo wi'i Yosuwa: “Hannde puɗɗanmi mawningo ma yeeso Isra'iila fuu. Ɓe paaman mi ɗon wondi bee maaɗa bana mi wonduno bee Muusa. 8An, umru liman'en roondooɓe sundukru alkawal: To on njottake maayo Urdun, to on nasti nder ndiyam haa fomoonde, ndare ton.”
9Nden Yosuwa wi'i Isra'iila'en: “Ɓadite, keɗite ko Allah Jawmiraawo mon wi'ata on. 10Nden on anndan Allah geeto ɗon caka mooɗon e fakat o riiwan Kanaani'en e Heti'en e Hewi'en e Perezzi'en e Girgasi'en e Amoori'en e Yebusi'en yeeso mooɗon. 11Ndaa, sundukru alkawal Jawmu duniyaaru fuu saaloto yeeso mooɗon nder Urdun. 12Cuɓe jonta worɓe sappo e ɗiɗo nder le'i Isra'iila, gooto nder lenyol fuu. 13To kosɗe liman'en roondooɓe sundukru alkawal Jawmiraawo, Jawmu duniyaaru fuu nasti nder ndiyam, ilam Urdun ta'an, ndiyam ndiirtotooɗam diga seeɓoore daroto bana mahol.”
14-15Ɗum wakkati codol. Saa'i man maayo Urdun teelan dow pomoole mum.
Ummaatoore wurti cuuɗi laymaaji maare haa nde eero maayo Urdun, liman'en ardi nde, ɓe ɗon ndoondi sundukru alkawal. Ɓe njotti fomoonde, nde kosɗe maɓɓe puɗɗi soofugo, 16ndiyam acci ilugo, dari bana mahol daayiiɗum masin, haa Adaama, wuro wonŋgo kommbi Jaretaan gal seeɓoore ndiyam. Ndiyam ilanɗam gal weendu Araba, waato Weendu Mannda, ta'i ndiŋ. Ummaatoore heɓi eeraago haa nokkuure tiitotirnde bee Yeriko. 17Saa'i Isra'iila'en ɗon eero dow joorɗum, liman'en roondooɓe sundukru alkawal Jawmiraawo ɗon ndari dow joorɗum caka Urdun, haa ummaatoore fuu saali.