Pol ɗon haa duunde Malta
1Nde min njotti duunde jam, min nani innde duunde man Malta. 2Wonɓe haa ton kolli min mbooɗeeŋga pantuŋga. Ɓe njaɓɓi min, ɓe kuɓɓi yiite ngam iyeende fuɗɗi toɓugo e peewol boo waɗi. 3Pol ɓofti leɗɗe, sakkini ɗe nder yiite. Daliila nguleeŋga yiite, mboodi ngondi nder leɗɗe man wurti, ŋati mo. 4Nde yimɓe duunde man ngi'i mboodi ɗon ɓili haa juŋngo maako, ɓe mbi'mbi'tiri: “Walaa seko, gorko oo o mbaroowo yimɓe. Koo nde o hisi mbeela, ɗowanteeɗo meeɗen hiitoto mo, accataa mo o yeeɗa.” 5Ammaa Pol fiɗɗi mboodi, ndi yani nder yiite. O maataay naawɗum koo seɗɗa. 6Ɓe tammi juŋngo maako ɓuutan malla o maayan law. Ammaa nde haa neeɓi ɓe ngi'i walaa ko waɗi mo sam, ɓe cannji numo, ɓe mbi'i: “Asee, o ɗowanteeɗo!”
7Pubiliyus, mawɗo duunde man jaɓɓi min, weerni min haa maako balɗe tati. Maral maako daayaaki bee nokkuure man. 8Baaba Pubiliyus ɗon waali nyawɗo yontere e eemoral. Pol yehi haa maako, waɗi do'a, wallini juuɗe mum dow maako, yamɗitini mo. 9Ɓaawoɗon nyawɓe woɗɓe boo ngari haa Pol, o yamɗitini ɓe. 10Ɓe teddini min bee kuuje ɗuuɗɗe. Saa'i min ɗon ndilla boo, ɓe ndokki min ko min marno haaje.
Pol ummi Malta dilli Roma
11Ɓaawo lebbi tati min ndilli bee koommbowal iwŋgal Aleksandiriya, bi'eteeŋgal Labbi-Ciwtuɗi. Ngal saalini dabbunde haa duunde man. 12Min njotti wuro Sirakus, min paɓɓi ton balɗe tati. 13Min ummi ton, min njotti wuro Regiyon. Jaŋngo man henndu fombina fuɗɗi waɗugo. Ɓaawo balɗe ɗiɗi, min njotti Potiyoli. 14Min tawi nuɗɗinɓe ton. Ɓe tori min min paɓɓa haa maɓɓe asaweere. Bana nii min njottori Roma. 15Nde deerɗiraaɓe wonɓe haa Roma nani habaru man, ɓe ngari haa Luumo-Appiyus e haa Beerle-Tati ngam ɓe potta bee amin. Nde Pol yi'i ɓe, o yetti Allah, o tiɗɗini ɓernde maako.
Pol haa Roma
16Nde min njotti Roma, Pol heɓi duŋayeere jooɗaago feere maako, koo to soojeejo ɗon ayna mo.
17Ɓaawo balɗe tati Pol ewni mawɓe Yahuudu'en wonɓe Roma. Nde ɓe kawti, o wi'i ɓe: “Deerɗiraaɓe am! Mi waɗaay koo ɗume dow ummaatoore meeɗen malla dow al'aadaaji kaakiraaɓe meeɗen, ammaa ɓe naŋngi yam, ɓe maɓɓi yam diga haa Urusaliima ɓe ndokki yam haa juuɗe Roma'en. 18Nde ɓe linyi haala man, ɓe ngiɗno yoofugo yam, ngam ɓe tawi mi waɗaay koo ɗume ko he'i do'ugo yam kiita maayde. 19Ammaa nde Yahuudu'en njaɓaay mi yoofe, doole mi toro mi hiite haa laamiiɗo Roma, koo nde mi walaa numo aybingo ummaatoore am boo. 20Ngam maajum mi ewni on haa mi yi'a on, mi wolwana on boo. Ngam daliila tammunde Isra'iila mi ɗon nder callalluwol ngo'ol.” 21Ɓe mbi'i mo: “Minin kam, min keɓaay bataakewol habaru ma diga Yahudiya, walaa boo deerɗiraawo garɗo haa ɗo ngam hallingo innde ma. 22Ammaa min ngiɗi nanugo ko numata dow biɗu'aaku ngu'u, ngam min anndi yimɓe koo toy ɗon ngedda ngu.”
23Ɓe ndarni sarti nde ɓe kawtata fahin haa weerde maako. Nde nyannde man yotti, ɓe ngari ɓe ɗuuɗɓe. Pol nyalli faamtingo ɓe e waazaago ɓe haala laamu Allah. O haɓdi gooŋɗinango ɓe ko wi'a dow Yeesu diga tawreeta Muusa e defte annabi'en. 24Woɗɓe njaɓi ko Pol wolwi, ammaa woɗɓe njaɓaay. 25Nden ɓe ɗon ngaabotira, ɓe caaki. Ammaa diga ɓe caakaaki tawon, Pol ɓesdani ɓe wolde nde'e, wi'i: “Ndaa ko Ruuhu Ceniiɗo wolwani kaakiraaɓe mooɗon bee hunnduko annabi Esaaya: 26Yah, wi' ummaatoore nde'e:
On nanan bee noppi mon, ammaa on paamataa sam.
On ndaaran bee gite mon, ammaa on ngi'ataa koo ɗume.
27Ngam ɓerɗe yimɓe ɓe'e maatataa koo ɗume,
ɓe cukki noppi maɓɓe,
ɓe maɓɓi gite maɓɓe ngam taa ɓe ngi'a,
taa ɓe nana,
taa ɓe paama,
taa ɓe tuuba boo, ngam taa min mi yamɗitina ɓe.”
28Pol wi'i fahin: “Kadi sey anndon, Allah neli habaru kisndam muuɗum haa yimɓe ummaatooje goɗɗe. Kamɓe ɓe nanan!” [29Ɓaawo bolle ɗe'e, Yahuudu'en ndilli, ɓe ɗon ngaabotira caka maɓɓe masin.]
30Duuɓi ɗiɗi Pol jooɗi haa suudu ndu o hoosi haya, o ɗon jaɓɓo koo moy garɗo haa maako. 31O waazi haala laamu Allah, o ekkitini yimɓe haala Yeesu Almasiihu, Jawmiraawo, o wolwi bee dartaare, walaa mo haɗi mo.