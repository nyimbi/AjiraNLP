Walaa mo hisata kiita Jawmiraawo
1Mi yi'i Jawmiraawo ɗon dari kommbi hirsirde. O umri: “Fiy dow ko'e daŋraŋge, haa caɓɓaaje maaje fuu dimmbo! Sampitit ɗe dow ko'e yimɓe fuu! To goɗɗo lutti, mi mbaran mo bee kaafahi, walaa mo daɗata, walaa mo hisata sam! 2To ɓe ceeki laawol nastugo joonde maayɓe, juŋngo am naŋngan ɓe ton. To ɓe mba'ake haa asama, mi jippinan ɓe diga ton. 3To ɓe cuuɗake dow hooseere Karmel, mi ɗaɓɓitan ɓe, mi naŋnga ɓe ton. To ɓe nyukkake haa lugguɗum mbeela, mi umran mboodi ton ndi soppa ɓe. 4To ɓe acci ko'e maɓɓe, ɓe njehi yeeso konne'en maɓɓe, mi umran kaafahi mbara ɓe. Mi hakkilanan ɓe ngam sarru, naa ngam hayru.”
5Allah woni Jawmiraawo honooɓe asama.
To o meemi lesdi, ndi majjan,
jooɗiiɓe maari koo toy fuu cunoto.
Ndi towtan, ndi leesta bana maayo Niil haa Misra.
6O nyiɓi jooɗorde maako haa asama,
daŋraŋge maare ɗon tabiti dow lesdi.
O ɗon ewno ndiyamji mbeela,
haa o waanja ɗi dow lesdi.
Innde maako Jawmiraawo.
7Jawmiraawo wi'i: “Onon Isra'iila'en, on laatani yam kal-kal bee Etiyopiya'en na? Naa min wurtini Isra'iila'en e lesdi Misra, Filisti'en e Kaftor, Siriya'en boo e Kiir na? 8Ndaa, gite am ɗon ndaara laamu Isra'iila marŋgu hakke, mi halkan ngu, mi halkan ngu dow lesdi.
Ammaa mi nattintaa danygol Yaakubu fuu.” Non Jawmiraawo wi'i: 9“Ndaa, mi umran dimmbugo Isra'iila'en caka ummaatooje fuu, bana goɗɗo dimmbirta ceɗirgel, walaa kaa'el do'oto haa lesdi. 10Koo moy marɗo hakke caka ummaatoore am, bi'ɗo: Sarru ɓaditittaako min, yottataako min, – fakat, o maayran bee kaafahi.”
Allah wo'itinan Isra'iila
11“Nyalaade man nyiɓtotoomi suudu Daawuda yibbunoondu. Mi sukka ceekli maaru, mi ummitina bille maaru. Mi nyiɓtoto ndu bana ndu wa'no. 12Nden ɓe maran luttuɓe Edoom e ummaatooje ɗe innde am ewna dow muuɗum'en fuu.” Min Jawmiraawo mi wi'i ɗum, mi waɗan ɗum boo.
13Jawmiraawo wi'i: “Annde, nyalɗe ɗon ngara, haa codol neeɓa haa yotto wakkati remugo, ɓiɗɗol inabooje neeɓa haa yotto wakkati aawugo. Nden kam kooseeje fuu cimtan inaboojam, towndiije fuu keewan haa rufa. 14Mi wartiran joonde yimɓe am Isra'iila'en bana naane, ɓe mahitan berniiji gibbuɗi, ɓe njooɗoto nder maaji, ɓe njuboto inabooje, ɓe njaran inaboojam maaje, ɓe mbaɗan jarne, ɓe nyaaman ƴaamle maaje. 15Min mi tabitinan ɓe nder lesdi maɓɓe, walaa mo dahata ɓe nder lesdi ndi ndokkumi ɓe.” Non Allah Jawmiraawo mon wi'i.