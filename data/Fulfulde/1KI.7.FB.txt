Suleymaanu nyiɓi saare laamu
1Suleymaanu nyiɓi saare muuɗum nder duuɓi sappo e tati. O timmini saare maako fuu. 2O mahi suudu ndu ɓe mbi'ata “Laynde Libanon”, njuutirka maaru meetir cappanɗe jowi, njaajirka maaru meetir noogas e jowi, towirka maaru boo meetir sappo e jowi. Ɓe mbaɗi daŋraŋge jabbe nayi bee leɗɗe cemmbiɗɗe, dow maaje ɓe ngaafi leɗɗe cemmbiɗɗe. 3Ndu woodi leɗɗe cemmbiɗɗe haa dow cuuɗi taytaaɗi, gonɗi dow daŋraŋge cappanɗe nayi e jowi, jaarwol koo ngole bee daŋraŋge sappo e jowi. 4Haa suudu man, woodi burɗe taarnaaɗe jabbe tati. Burɗe jabbe tati man fuu tiitotiri, wurdere bee wurdere. 5Dammuɗe e burɗe fuu ngoodi tolɗi nayi, Burɗe jabbe tati fuu tiitotiri, wurdere bee wurdere.
6Ɓe mbaɗi boo “Suudu Daŋraŋge”, njuutirka maaru meetir noogas e jowi, njaajirka maaru meetir sappo e jowi. Ɓe mbaɗi daŋki yeeso maaru bee daŋraŋge e mbippu maaki. 7Ɓe mahi boo “Suudu leeso laamu”, ɓe ɗon mbi'a ndu boo “Suudu Kiita”, ngam haa maaru Suleymaanu waɗata kiita. Ndu ɓasiraama leɗɗe cemmbiɗɗe diga les haa dow. 8Suudu jooɗorde maako, haa babal feere ɓaawo “Suudu Kiita”, bee nyiɓol nannduŋgol. Suleymaanu waɗi boo suudu woɗndu nanndundu bee hiitordu go, ngam ɓii Firawna mo o ɓaŋuno.
9Cuuɗi ɗi'i fuu, ɗi mahaama bee kaa'e cuɓaaɗe, cehaaɗe e ta'aaɗe bee ceekruga fodde darɗe maaje, ɓe mahri ɗe nder bee yaasi fuu, diga caɓɓawal haa lamsal. Non boo haa nyiɓle yaasiije ngam mahi daldal maŋngal. 10Caɓɓaaje boo ɗe mbaɗaama bee kaa'e mawɗe, cuɓaaɗe, kaa'e ɗe meetir jowi e ɗe meetir nayi. 11Dow maaje boo, ɓe mbaɗi kaa'e cuɓaaɗe, cehaaɗe e poondaaɗe fodde darɗe maaje e leɗɗe cemmbiɗɗe. 12Daldal maŋngal taarniraama kaa'e cehaaɗe ɓale tati e leɗɗe cemmbiɗɗe ɓalal gootal. Bana non boo daldal nder haykaliiru Jawmiraawo e zawleeru maaru.
Kuugal Hiram haa haykaliiru
(2 Habaruuji Nyalaaɗe 2:13-14; 3:15-17; 4:1—5:1)
13Laamiiɗo Suleymaanu neli haa Tirus ngam ɗaɓɓititgo goɗɗo bi'eteeɗo Hiram. 14Daada maako o debbo jurumɗo mo lenyol Neftali, ammaa baaba maako, o goɗɗo Tirus. Hiram, o keewɗo hikma, kakkilɗo e annduɗo huuwugo kuuɗe njamndi mboɗeeri booɗɗum. Laamiiɗo Suleymaanu waddi mo diga Tirus ngam waɗango mo jamɗe boɗeeje ɗe o mari haaje fuu.
15Hiram waɗi daŋraŋge njamndi mboɗeeri ɗiɗi. Towirka daŋraŋgal fuu, meetir joweenayi, loorugo maagal boo, filtannde ɓoggol meetir joweego. 16O waɗi ko'e jaagnorɗe ɗiɗi, ɓolinaaɗe bee njamndi mboɗeeri, haa o jo'ina ɗe dow daŋraŋge go. Towirka hoore woore fuu waɗi meetir ɗiɗi bee reeta. 17Nden o waɗi bamaaɗi ɗiɗi bana zubaaji e bana ɓoggi callalluhoy, ngam jaagnugo ko'e gonɗe dow daŋraŋge, ɓoggi joweeɗiɗi ngam hoore koo ndeyeere. 18O waɗi jaage rummaanooje ngam suddugo bamaaɗi dow ko'e gonɗe dow daŋraŋge. Nde ɗiɗi o taarni ko'e ɗiɗi fuu bee maaje. 19Kala hoore daŋraŋgal fuu ɗon mari meetir ɗiɗi, nanndunde bee gurguli ladde. 20Dow ko'e gonɗe dow daŋraŋge ɗiɗi, woodi yeɓre nde ɓuri bamaaŋgol e rummaanooje teemeɗɗe ɗiɗi go loorugo, haa hoore woɗnde boo bana non. 21Ɓe ndarni daŋraŋge ɗiɗi go yeeso zawleeru haykaliiru. Gootal haa nyaamo, ɓe inndi ɗum Yakin. Goɗŋgal boo haa nano, ɓe inndi ɗum Bo'es. 22Bana nii Hiram timmini kuugal waɗugo daŋraŋge bee jamɗe boɗeeje e ko'e maaje.
23Nden Hiram waɗi loonde njamndi ɓolinaandi. Cakaare maare ɗon meetir jowi. Towirka maare boo meetir ɗiɗi bee reeta, ɓoggol meetir sappo e jowi taaroto haa filtina nde. 24Ɓe taarni les hunnduko man bee suuraaji paali, meetir gootel fuu, paali noogas. Ɗi ɗon taari nde ɗiɗi, ɓolinaaɗum gootum bee maare. 25Ɓe njo'ini loonde man dow suuraaji ga'i njamndi sappo e ɗiɗi. Ga'i tati tiiti woyla, tati tiiti fombina, tati tiiti fuunaaŋge, tati tiiti hiirnaaŋge. Dubbe maaji fuu ɗon kawti haa caka. 26Tekkirka loonde ɗon bana njaajirka newre. Ɓe mbaɗi sera maare bana sera jardugel, bana pinndi gurguli. Loonde nde'e ɗon hoosa baakin liitir ujine cappanɗe nayi e nayi.
27Nden Hiram waɗi jo'inirɗe sappo ɗe njamndi mboɗeeri. Njuutirka jo'inirde fuu, meetir ɗiɗi, njaajirka maajum meetir ɗiɗi, towirka boo meetir gootel bee reeta. 28Ndaa nii ɓe mbaɗi jo'inirɗe man: Ɗe ngoodi ɓaŋgeeje hakkunde coɓɓuli daŋraŋge. 29Woodi barooɗe e ga'i e keruba'en dow ɓaŋgeeje hakkunde coɓɓuli daŋraŋge, non boo dow daŋraŋge man. Haa seɓattooji, dow barooɗe e ga'i e les maaji, woodi pawne tappaaɗe irin bamaaɗi pinndi. 30Kala jo'inirde fuu woodi pallooje murle nayi ɗe njamndi mboɗeeri, tallotooɗe dow cabbi njamndi mboɗeeri. Cabbi cakaaji man ɗon ɗisi nder tiigorɗe jo'inirde daaro marɗe tolɗi nayi, ɓolinaaɗe, hakkunde pawne. 31Hunnduko jo'inirde, ɗon murli, ɗum ɗon reeta meetir. Njaajirka maajum ɓuri reeta meetir seɗɗa. Woodi boo suuraaji cuurɗinaaɗi dow hunnduko. Ammaa ɓaŋgeeje jo'inirde mbaɗi tolɗi nayi, ɗum murlaaka. 32Pallooje murle nayi go ɗon ɗisi nder ɓaŋgeeje, jogorɗe maaje ɗon haa jo'inirde. Towirka falloore fuu ɓuri reeta meetir seɗɗa. 33Kuugal pallooje man ɗon bana pallooje moota pucci. Jogorɗe maaje e gareeji maaje e reyonji maaje e fokji maaje, fuu ɗi ɓolinaaɗi. 34Woodi jogorɗe nayi haa coɓɓuli jo'inirde, ɗe kawti gootel bee jo'inirde. 35Haa seɓattooji jo'inirde dow, woodi jo'inirde murle, towirka maare waɗi reetita meetir haa dow jo'inirde, jogorde maajum e buttuli maajum ɗum ɓolinaaɗum gootum bee maajum. 36Dow jogorɗe maajum e buttuli maajum ɓe cehi Keruba'en e barooɗe e dibinooje, fodde no babal he'i, ɓe taarni ɗum fuu bee pawne irin bamaaɗi pinndi. 37Bana non ɓe mbaɗi jo'inirɗe sappo bee ɓolinaaɗum gootum e poondirɗum gootum e ɗe nannduɗe e ɗe poti kal-kal.
38Hiram waɗi boo daarooje sappo ɗe njamndi mboɗeeri, ngam jo'ingo dow jo'inirɗe go. Njaajirka daaro fuu meetir ɗiɗi e ɗon hoosa baakin liitir teemeɗɗe joweenayi (900). 39Ɓe ndarni jo'inirɗe jowi bee taasaaje haa nyaamo haykaliiru e jowi goɗɗe boo haa nano. Ɓe ndarni loonde mawnde haa gal nyaamo haykaliiru, kommbi talkumoore fuunaaŋge walaadu fombina. 40Nde Hiram waɗi daarooje e ɓoftirɗe e pehe biccirɗe ƴiiƴam, o timmini kuugal ngal laamiiɗo Suleymaanu umri mo huuwugo ngam haykaliiru Jawmiraawo. 41Daŋraŋge ɗiɗi bee ko'e jooɗotooɗe dow daŋraŋge man e irin bamaaɗi bana zubaaji ngam suddugo ko'e gonɗe dow daŋraŋge go 42e suuraaji rummaanooje teemeɗɗe nayi (400) ngam bamaaɗi ɗiɗi go, waato teemeɗɗe ɗiɗi ngam taarnugo kala hoore fuu nde ɗiɗi, ngam suddugo ko'e ɗiɗi gonɗe dow daŋraŋge go 43e jo'inirɗe sappo e daarooje sappo gonɗe dow jo'inirɗe go 44e loonde mawnde e suuraaji ga'i sappo e ɗiɗi ɗi loonde jooɗi les maare 45e payanɗe ngam ndoondi e ɓoftirɗe e pehe biccirɗe ƴiiƴam. Kuuje ɗe Hiram waɗani laamiiɗo Suleymaanu ngam haykaliiru Jawmiraawo fuu, ɗe mbaɗaama bee njamndi mboɗeeri ɗelkanndi. 46Laamiiɗo umri ɓolingo ɗe haa waadiwol Urdun, hakkunde Sukkot e Jaretaan, nder lesdi loope. 47Suleymaanu awnaaki kuuje ɗe'e fuu, ngam ɗe ɗuuɗɗe masin. Ngam man walaa annduɗo teddeeŋga njamndi mboɗeeri ndi ɓe kuuwtiniri.
48Suleymaanu waɗi boo kuuje gonɗe nder haykaliiru Jawmiraawo fuu: Gulduɗum uurle e taabal kaŋŋeeri ngam tamseeje jo'inteeɗe ngam Allah, 49ɓe njo'ini jo'inirɗe pittirlaaji sappo kuuwraaɗe bee kaŋŋeeri laaɓndi yeeso suudu ɓurndu senaago, jowi haa nyaamo, jowi boo haa nano, pinndi maaji e pittirlaaji e mekefje, fuu ɗum kaŋŋeeri, 50daarooje e laɓe e taasaaje e taasahoy e pehe uurorɗe, ɗum fuu ɗum kaŋŋeeri laaɓndi, ɗakke ngam pareeje haa suudu ɓurndu senaago e ngam pareeje dammugal haa suudu haykaliiru mawndu, kanje boo ɗum kaŋŋeeri.
51Nde laamiiɗo Suleymaanu timmini huuwugo kuugal mahugo haykaliiru Jawmiraawo fuu, o waddi kuuje cenaaɗe ɗe Daawuda baaba maako senno ngam Jawmiraawo: Cardi, kaŋŋeeri e kuuje goɗɗe, o nastini ɗum nder ndesaaje haykaliiru Jawmiraawo.