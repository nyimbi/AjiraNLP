Waazu Pol haa Efesus
1Yaake Apollos ɗonno haa Korintu, Pol tokki laawol kooseeje haa o yotti Efesus. Ton o tawi nuɗɗinɓe woɗɓe, 2o ƴami ɓe: “On keɓi Ruuhu Ceniiɗo nyalde on nuɗɗini na?” Ɓe njaabi: “Min meeɗaay nanugo haala Ruuhu Ceniiɗo.” 3Pol ƴami: “Kadi baptisma kaye on njaɓi?” Ɓe njaabi: “Min njaɓi baptisma Yuhanna.” 4Pol wi'i: “Yuhanna waɗani yimɓe baptisma ngam ɓe ngaylito, ɓe tuuba. Yuhanna wi'i ɓe boo ɓe nuɗɗina goɗɗo tammiiɗo wargo ɓaawo maako, waato Yeesu.” 5Nde ɓe nani ɗum, ɓe njaɓi baptisma bee innde Jawmiraawo Yeesu. 6Pol wallini juuɗe muuɗum dow ko'e maɓɓe, Ruuhu Ceniiɗo jippi dow maɓɓe, ɓe mbolwi ɗemɗe goɗɗe, ɓe mbaɗi annabaaku. 7Limgal yimɓe man fuu waɗi baakin sappo e ɗiɗo.
8Lebbi tati Pol ɗon tokki yahugo suudu dewal Yahuudu'en, o ɗon wolwana yimɓe bee dartaare, o ɗon hujjotira bee maɓɓe, o ɗon haɓda faamtingo ɓe haala laamu Allah haa ɓe njaɓa ka. 9Ammaa woɗɓe maɓɓe caatini ko'e muuɗum'en, ɓe cali jaɓugo ka, ɓe mbolwi kalluka dow Laawol Jawmiraawo yeeso mooɓre. Ngam maajum Pol daayi ɓe, hawtani nuɗɗinɓe. Nyalɗe fuu o hujjotiri bee maɓɓe haa pellel jaŋngirde Tirannus. 10O waɗi ɗum duuɓi ɗiɗi, haa Yahuudu'en e yimɓe ummaatooje goɗɗe wonɓe lesdi Asiya fuu nani wolde Jawmiraawo.
Haala ɓiɓɓe Sikewas
11Allah waɗi kaayeefiiji kayɗiniiɗi bee juŋngo Pol. 12Ɓe njahrani nyawɓe leppi e limce meemɗe ɓanndu Pol, nyawuji maɓɓe timmi, ruuhuuji kalluɗi boo ngurti. 13Yahuudu'en woɗɓe yiilotooɓe ngam wurtingo ruuhuuji kalluɗi, ɗaɓɓi kamɓe boo wurtingo ɗi bee innde Yeesu. Ɓe mbi'i: “Min umri on ngurta bee innde Yeesu, mo Pol waazata!” 14Ɓiɓɓe hooreejo liman'en bi'eteeɗo Sikewas mbaɗata ɗum. Ɓe njoweeɗiɗo. 15Ammaa ruuhuwol kalluŋgol jaabi ɓe: “Mi anndi Yeesu, Pol boo mi anndi ɗum, ammaa onon on ɓeye?” 16Mo ruuhuwol kalluŋgol ɗon nder muuɗum go hippi ɓe, ɓurdi ɓe semmbe, jaali ɓe fuu. Ɓe ngurti suudu man, ɓe ndoggi ɓe temmbuɓe e naawnaaɓe. 17Yahuudu'en e yimɓe ummaatooje goɗɗe jooɗiiɓe haa Efesus fuu nani ɗum, ɓerɗe maɓɓe ta'i, nden ɓe teddini innde Jawmiraawo Yeesu. 18Ɗuuɗɓe caka nuɗɗinɓe ngari, mbaŋgini kuuɗe hiila ɗe ɓe kuuwino yeeso yimɓe fuu. 19Waɗooɓe hiila ɗuuɗɓe ngaddi defte maɓɓe, nguli ɗe haa yeeso yimɓe fuu. Ɓe mbaɗi lisaafi coggu defte man, ɗum waɗi ceede cardi ujine cappanɗe jowi (50.000). 20Bana nii wolde Jawmiraawo tokki saŋkitaago, baawɗe maare ɓesdi yeeso yeeso.
Jiiɓotiral waɗi haa Efesus
21Ɓaawo haala ka'a, Pol waɗi anniya saalaago gal Makedoniya e Akaya ngam yahugo Urusaliima. O wi'i: “To mi yehi ton, mi yahan Roma boo.” 22O neli wallooɓe maako ɗiɗo Timote e Erastus haa Makedoniya, ammaa kaŋko o faɓɓi haa lesdi Asiya seɗɗa.
23Yaake man fitina makka ummi haa Efesus dow Laawol Jawmiraawo. 24Demetiriyus, tappoowo cardi, ɗonno waɗa irin cuuron nanndukon bee suudu lawru wi'eteendu Artemis. O heɓani waɗooɓe sanaa'a keɓal ɗuuɗŋgal. 25O ewni ɓe fuu, kamɓe e tappooɓe cardi woɗɓe. O wi'i ɓe: “Onon worɓe, on anndi risku men fuu iwi diga kuugal meeɗen nga'al. 26Onon bee ko'e mon on ɗon ngi'a, on ɗon nana ko Pol oo waɗata. O ɗon wi'a ɗowanteeɓe ɓe yimɓe mbaɗata laataaki ɗowanteeɓe sam, haa ɗuuɗɓe nder Efesus ɗo e ɓurna lesdi Asiya fuu njaɓi ɗum, tokki laawol maako. 27To ɗum tokki bana nii, naa sanaa'a meeɗen tan yimɓe kallinta, ammaa ɓe lasbinan suudu Artemis, ɗowanteeɗo meeɗen mawɗo, ɓe accan boo samɗingo ɗowanteeɗo meeɗen mo yimɓe lesdi Asiya e duniyaaru fuu ndewata!”
28Nde yimɓe nani bolle ɗe'e, ɓe ɓerni masin, ɓe puɗɗi hoolugo, ɓe mbi'i: “Artemis mo Efesus, o mawɗo! Artemis mo Efesus, o mawɗo!” 29Haala ka'a nastini berniwol nder jiiɓotiral maŋngal. Ɓe naŋngi wondiɗɗiraaɓe Pol ɗiɗo, Gayus e Aristarkus iwɓe Makedoniya, law ɓe fuu ɓe njahri ɓe haa babal fijirde. 30Pol boo yiɗino yahugo haa mooɓre man, ammaa nuɗɗinɓe kaɗi mo. 31Mawɓe lesdi Asiya, laatiiɓe soobiraaɓe maako, neli haa maako, tori mo taa o yaha haa babal fijirde. 32Jiiɓotiral ummi caka mooɓtorde. Koo moy ɗon wooka, ɗon wolwa ko o yiɗi, ngam ɓurna yimɓe anndaa daliila kaye hawti ɓe. 33Yahuudu'en njahri Aleksandire yeeso. Woɗɓe maɓɓe maatini mo. Nden o ɓaŋgti juŋngo ngam waŋgingo hujja maako yeeso mooɓre. 34Ammaa nde ɓe annditi o Yahuuduujo, ɓe tokki hoolugo hawtaade dow haala ngoota baakin saa'iiji ɗiɗi: “Artemis mo Efesus, o mawɗo! Artemis mo Efesus, o mawɗo!”
35Bee daker binndoowo mawɗo mo berniwol de'itini mooɓre, o wi'i: “Yaa Efesu'en! Koo moy anndi berniwol Efesus ɗon ayna suudu Artemis mawɗo e suura maaru do'iindu diga asama. 36Walaa baawanɗo yeddugo ɗum. Ngam maajum sey on nde'ita, taa njaawane koo ɗume. 37Yimɓe ɓe on ngaddi haa ɗo ngujjaay kuuje suudu seniindu, ɓe mbolwaay boo kalluka dow ɗowanteeɗo men. 38To Demetiriyus e waɗooɓe sanaa'a wonduɓe bee muuɗum ngoodi wullaandu dow goɗɗo, ndikka ɓe njaha nokkuure kiita, yeeso hiitooɓe, ɓe ngullotira. 39Ammaa to woodi ko on tefata feere, mooɓtorde dagiinde laaran haala man, 40ngam ɓe poti aybingo en dow ko waɗi hannde bee wi'go en mbaɗi tuurtol, ngam en ngalaa daliila mooɓtugo bana nii. Nde o timmini wolwango ɓe, o saŋkiti ɓe.”