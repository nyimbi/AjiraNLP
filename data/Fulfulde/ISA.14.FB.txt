Jancoore dow laamiiɗo Baabila
1Fakat, Jawmiraawo hinnoto danygol Yaakubu, o suɓan Isra'iila fahin. O jo'itinan ɓe nder lesdi maɓɓe fahin. Jananɓe ɗakkotiran bee maɓɓe, kawtanan danygol Yaakubu. 2Ummaatooje goɗɗe koocan e njahran ɓe haa lesdi maɓɓe, Jawmiraawo marnan ɓe ndi. Ton yimɓe ummaatooje ɗe'e laatoto maccuɓe e horɓe maɓɓe. Ɓe kaɓɓan haɓɓooɓe ɓe, ɓe laamoto dow ɓillooɓe ɓe.
3Isra'iila, nyannde nde Jawmiraawo siwtinte e laruura e torra e maccuŋgaaku naawŋgu ngu torriiɗa, 4a yimanan laamiiɗo Baabila gimol jancowol ngo'ol: “Yowwa, toonyoowo do'ake, toonyaare timmi! 5Jawmiraawo yewi ɓoccol halluɓe e sawru toonyooɓe. 6O fiyi ummaatooje bee tikkere, bee piyɗe ɗuuɗɗe. O dooli ummaatooje bee ɓernuki e toonyaare, bilaa naŋgtaare. 7Lesdi fuu foofti, ɗon siwto, yimɓe ɗon mbaɗa gookaali seyo. 8Koo leɗɗe booɗɗe boo ɗon ceyoro do'ere ma. Leɗɗe cemmbiɗɗe haa Libanon fuu ɗon mbi'a: Diga a ɗon waali, walaa garɗo hippaago min.
9Joonde maayɓe haa les ɗon dimmbo ngam jaɓɓaago ma. Nde ummini mbeeluuji waato mawɓe lesdi fuu ngam maaɗa, nde ummini laamiiɓe ummaatooje fuu e leese laamu muuɗum'en. 10Ɓe fuu ɓe mbi'ete: Jonta an boo a tampuɗo, a nannduɗo bee amin. 11Daraja ma do'ake nder joonde maayɓe bee hoolo moolooji ma fuu. Gilɗi laati be'itte ma, ɗi laati boo suddaare ma.”
12Noy ndo'oriiɗa diga asama, an horre ɗelkoore, ɓii-beɗgol! Noy njanirɗa haa lesdi, an jaaliiɗo ummaatooje! 13A numi nder ɓernde ma: Mi eeŋgan haa asama, mi ɓaŋgtan leeso laamu am towɗum haa dow koode Allah, mi jooɗoto dow hooseere mooɓorde ɗowanteeɓe daayiiɗum haa woyla. 14Mi eeŋgan dow duule ɓaŋgiiɗe, mi nanndinan hoore am bee Allah Ɓaŋiiɗo. 15Ammaa a do'aama nder joonde maayɓe, nder ngaska ɓurka luggugo.
16Yi'anɓe ma fuu cutete, tiimete. Ɓe ƴaman: “Ɗum gorko dimmbuɗo lesdi e laamuuji go na? 17O wartiri duniyaaru ladde meere, o yibbini berniiji, o yoofaay haɓɓaaɓe maako ɓe koota lesdi maɓɓe.” 18Laamiiɓe ummaatooje fuu ɗon mbaali nder tedduŋgal, koo moy nder yenaande mum. 19Ammaa an, a wudinaama bana lisal nyidduŋgal, daayiiɗum bee yenaande. A cuddaaɗo bee mbaraaɓe, bee yuwaaɓe kaafahi, wudinaaɓe dow kaa'e nder ngaska, bana caaɗŋgu ngu yimɓe njaaɓi. 20A hawtataa bee laamiiɓe woɗɓe nder yenaande, ngam a wonni lesdi ma, a mbari yimɓe ma. Danygol halluɓe ewnataake haa abada.
21Taaskitine mbareeki ɓiɓɓe maako daliila zunuuba kaakiraaɓe muuɗum'en. Taa ɓe ummito, ɓe mara lesdi, ɓe kebbina duniyaaru bee berniiji.
22Jawmiraawo honooɓe asama wi'i: “Mi ummanto Baabila. Mi nattinan daraja ma e luttuɓe ton e danygol maɓɓe fuu. Min Jawmiraawo wi'i ɗum. 23Mi wartiran ngol maral camnale e waalowol. Mi wuuwan ngol bee buurɗi ɗi halkere. Min Jawmiraawo honooɓe asama wi'i ɗum.”
Koŋngol dow Assuura
24Jawmiraawo honooɓe asama huni, wi'i: “Fakat, bana numrumi, non ɗum laatorto, bana nuforiimi, non ɗum timmirta: 25Mi fusan Assuura'en nder lesdi am, mi yaaɓan ɓe dow kooseeje am. Kaɓɓirgal maɓɓe sottan e yimɓe am, doŋngal maɓɓe boo e balbe maɓɓe. 26Kanjum mi nufi ngam duniyaaru fuu. Kanjum woni juŋngo am fortaaŋgo dow ummaatooje fuu.” 27Jawmiraawo honooɓe asama waɗi anniya, moy waawata haɗugo ka? O forti juŋngo maako, moy haɗata ngo?
Koŋngol dow Filistiya
28Hitaande nde laamiiɗo Akas maayi, koŋngol ngo'ol wari: 29Onon yimɓe Filistiya fuu, sawru fiyndu on yewi. Ammaa taa ceye! To mboodi waati, foosokre waran haa pellel maari. Haa yeeraande foosokre, mboodi piiroori ngiiteeleeri wurtoto. 30Jawmiraawo nyaamnan yimɓe muuɗum miskini'en bana gaynaako, ɓe mbaaloto bee de'ere. Ammaa onon Filisti'en, o mbaran iwde mon bee weelo, o mbaran luttuɓe mon fuu. 31Ngooke ngam ballal, onon berniiji Filisti'en fuu! Kultore on fuu! Cuurɗe ɗon ngara diga woyla, walaa dimmbotooɗo nder caffuuji maɓɓe. 32Ɗume en njaaboto nelaaɓe Filisti'en? En mbi'an ɓe: “Jawmiraawo jo'ini Siyona, yimɓe maako laafuɓe tawan hisrude ton.”