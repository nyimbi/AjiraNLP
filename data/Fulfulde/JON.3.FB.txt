Tuubu yimɓe Niniwe
1Fahin Jawmiraawo wolwani Yonas, wi'i mo: 2“Umma, yah Niniwe, berniwol maŋngol. Waaza ngol ko mi wi'ete.” 3Nden Yonas ummi, yehi Niniwe, bana Jawmiraawo umri mo. Niniwe laati berniwol maŋngol yeeso Jawmiraawo. Ngam yiilaago ngol, sey goɗɗo waɗa nyalɗe tati. 4Yonas nasti ngol baakin yahdu nyalaade woore. O waazi: “Lutti nyalɗe cappanɗe nayi haa Niniwe halka!” 5Yimɓe Niniwe nuɗɗini Allah. Ɓe umri suumaago, ɓe ɓorni buhuuje, mawɓe e leesɓe fuu. 6Haala man yottani laamiiɗo Niniwe. O ummi dow leeso laamu maako, o ɓorti alkibbaare maako, o ɓorni limce buhuuje, o jooɗi nder doɗɗe. 7O umri ɓe ngooyna umroore laamiiɗo e mawɓe mum nder Niniwe, wi'ugo ni'i: “Yimɓe e dabbaaji fuu, na'i e dammooji, taa nyaama koo ɗume, taa ndura, taa njara ndiyam. 8Sey yimɓe e dabbaaji fuu cuddo limce buhuuje. Sey ɓe toro Allah bee semmbe, ɓe tuuba, sey koo moy acca laawol mum kalluŋgol e kuuɗe mum kalluɗe. 9Moy anndi? Teema Allah faasitan, o accan tikkango en tikkere saatunde ngam taa en kalka.”
10Nde Allah yi'i ko ɓe mdaɗi, no ɓe acciri laawol maɓɓe kalluŋgol, o faasiti huuwugo ɓe sarru ngu o wi'no.