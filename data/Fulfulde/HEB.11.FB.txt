Nuɗɗinki
1Nuɗɗinki ɗum hoolɗingo kuuje ɗe goɗɗo tammoto, ɗum gooŋɗingo kuuje ɗe ngi'aaka tawon. 2Bee nuɗɗinki ki'i yimɓe zamanuuji ɓooymaaji keɓi yerduye Allah.
3Bee nuɗɗinki en ɗon paama no koo ɗume fuu tagraama bee wolde Allah. Ko en ngi'ata fuu, ɗum iwi haa ko yi'ataake.
4Bee nuɗɗinki, Habila hokki Allah dokkal ɓurŋgal ngal Kayinu saman piw. Bee maagal Allah adilini mo, Allah bee hoore muuɗum seedi o jaɓi dokkal maako. Koo nde o maayi, o ɗon tokko wolwugo bee nuɗɗinki maako.
5Bee nuɗɗinki, Anuhu eeŋginaama, o maayaay. Walaa mo tawi mo, ngam Allah eeŋgini mo. Deftere wi'i, diga o eeŋginaaka, o heɓi yerduye Allah ngam o fottani mo. 6Ngam bilaa nuɗɗinki, goɗɗo waawataa fottango Allah. Mo ɓadititto Allah, sey nuɗɗina Allah ɗon, o ɗon warjo yiɗɓe ɗakkotirgo bee maako boo.
7Bee nuɗɗinki, Nuuhu nani deentinki Allah dow ko tammi wargo koo nde o yi'aay ɗum tawon. O huli Allah, o waɗi koommbowal ngam hisnugo yimɓe saare maako. Daliila nuɗɗinki man, yimɓe duniyaaru kiitaama, o laati donoowo adilaaku, o heɓi ɗum bee nuɗɗinki maako.
8Bee nuɗɗinki, Ibrahiima ɗowtani Allah nde Allah ewni mo o yaha haa lesdi ndi Allah wi'no hokkanno mo, o rona. O dilli bilaa anndugo haa o yahata. 9Bee nuɗɗinki, o jooɗi bana jananno nder lesdi ndi Allah iinani mo. O jooɗi nder laymaaji, kaŋko e Isiyaaku e Yaakubu, rondooɓe iinawol Allah bana maako. 10Ngam Ibrahiima ɗonno reena berniwol marŋgol caɓɓaaje cemmbiɗɗe ngol Allah diidi, mahi.
11Bee nuɗɗinki, Saraatu boo waawi danyugo ɓiŋngel koo nde o dimaro, o naywuɗo boo. Ngam o hooli Allah waɗan ko o iini. 12Ngam maajum bee goɗɗo gooto, gonɗo daande maayde, waato Ibrahiima, yimɓe ɗuuɗɓe bana koode asama malla bana njaareendi maayo ndi limataako, ndanyaama.
13Yimɓe ɓe'e fuu maayi, ɓe ɗon njogi nuɗɗinki maɓɓe, bilaa heɓugo kuuje iinaaɗe ɗe'e, ammaa diga daayiiɗum ɓe eewi ɗe, ɓe ceyori ɗe. Ɓe mbi'i ɓe jananɓe e hoɗɓe haa duniyaaru. 14Wi'ɓe bana nii ɗon mbaŋgina bee laaɓɗum ɓe ɗon tefa lesdi halal maɓɓe. 15To ɓe numno dow lesdi ndi ɓe acci, ɓe keɓanno loraago ton. 16Ammaa fakat ɓe ngenwi lesdi ɓurdundi wooɗugo, waato asama. Ngam maajum Allah semtiraay ewneego Allah maɓɓe, ngam o taaskani ɓe berniwol.
17Bee nuɗɗinki, Ibrahiima lii'i ɓiɗɗo muuɗum Isiyaaku nde Allah foondi mo. Ɗum ɓiɗɗo maako bajjo o lii'i. Koo nde Allah iinanino mo danygol. 18Allah wi'no mo: “Bee Isiyaaku keɓrata danygol ma.” 19Ibrahiima numi Allah baawɗo ummitinan maayɗo caka maayɓe. Ngam maajum o heɓti ɓiɗɗo maako, bana Allah ummitini mo diga maayde.
20Bee nuɗɗinki, Isiyaaku barkiɗini Yaakubu e Isuwa ngam balɗe garanɗe.
21Bee nuɗɗinki, Yaakubu barkiɗini ɓiɓɓe Yusufu saa'i o ɓadi maayugo. O tuugi sawru maako, o sujidani Allah.
22Bee nuɗɗinki, Yusufu nde ɓadake maayugo, o wolwi haala gurtaaki Isra'iila'en diga Misra, o tinndini ɓe ko ɓe mbaɗata bee i'e maako.
23Bee nuɗɗinki, saaro'en Muusa kulaay luutugo umroore laamiiɗo, ɓe nyukkini mo lebbi tati ɓaawo danyeeki maako ngam ɓe ngi'i o ɓiŋngel booɗŋgel.
24Bee nuɗɗinki, Muusa, nde mawni, o sali ewneego ɓii ɓiɗɗo Firawna debbo. 25O ɓuri yiɗugo o yarda bone bee ummaatoore Allah dow mettaago seyo nder hakkeeji wakkati seɗɗa. 26Yaweego bana Almasiihu ɓuri ndesaaji Misra fuu saman ngam maako, ngam numooji maako ɗon tiiti mbarjaari nder garanɗum.
27Bee nuɗɗinki, Muusa hulaay tikkere laamiiɗo, ammaa o wurti Misra. O dimmbaaki sam, bana o laari Allah mo yi'ataake. 28Bee nuɗɗinki, o waɗi juulde Paska, o umri Isra'iila'en ɓe mbicca ƴiiƴam dow dammuɗe, ngam taa malaa'ikaajo maayde mbara ɓiɓɓe maɓɓe afɓe.
29Bee nuɗɗinki, Isra'iila'en eeri maayo Maaliya bana dow lesdi njoorndi. Maayo moɗi Misra'en nde ɓe poondi eeraago ngo.
30Bee nuɗɗinki, Isra'iila'en ngibbini mahol wuro Yeriko ɓaawo taaraago ngo balɗe joweeɗiɗi.
31Bee nuɗɗinki, Rahab, debbo daakaareejo, jaɓɓi Isra'iila'en horooɓe bee seyo. Ngam man o mbardaaka bee woɗɓe ɓe ɗowtanaaki Allah.
32Ɗume ɓesdanmi limtugo? Ngam wakkati he'ataa yam to mi wolwan haala Gedeyon, Barak, Samson, Yefta, Daawuda, Samuyila e annabi'en. 33Ɓe fuu bee nuɗɗinki ɓe njaali laamuuji, ɓe mbaɗi adilaaku, ɓe keɓi iinaaji kuuje ɗe Allah wi'no hokkan ɓe, ɓe cukki kunnduɗe barooɗe, 34ɓe nyifi yiite wulŋge jaw, ɓe kisi mbareego bee kaafahi. Ɓe tampi, ammaa ɓaawoɗon ɓe keɓi semmbe. Ɓe laati waawɓe nder konu, ɓe parti jananɓe honooɓe. 35Bee nuɗɗinki, rewɓe keɓti maayɓe muuɗum'en, waato ɓe ummitinaama, ɓe ngeeɗiti fahin.
Woɗɓe maayi nder torra, ɓe cali rimɗineego, ngam haa ɓe keɓa ummitineego haa ngeendam ɓurɗam wooɗugo. 36Woɗɓe njancaama, ɓoccaama, woɗɓe boo kaɓɓaama, cakkinaama nder fursina, 37ɓe piɗaama bee kaa'e haa ɓe maayi, ɓalli maɓɓe ta'aama geɓe ɗiɗi, ɓe mbaraama bee kaafahi. Ɓe ngiili ɓe ɗon ɓorni lare be'i e baali, ɓe talkiɗi, ɓe torraama, ɓe toonyaama. 38Duniyaaru haananaay ɓe. Ɓe ngiili nder laɗɗe hamaadaaje e kooseeje bana riiwaaɓe, ɓe njooɗi nder lowi e nder gasɗe.
39Yimɓe ɓe'e fuu ɓe nuɗɗini Allah, ɓe keɓi yerduye maako. Ammaa ɓe keɓaay ko Allah iinani ɓe, 40ngam o waɗi anniya hokkugo en ko ɓuri wooɗugo. Allah yiɗaa ɓe laato timmididɓe, sonaa hawtaade bee meeɗen.