Jawmiraawo ɗon waɗa koo ɗume fuu bee daliila
1Neɗɗo waɗan anniya, ammaa Jawmiraawo tan laatinan ɗum.
2Laabi neɗɗo fuu laaɓɗi haa gite muuɗum,
ammaa Jawmiraawo ɗon linya anniyaaji.
3Halfin Jawmiraawo kuuɗe ma,
nden kam nufayeeje ma laatoto.
4Jawmiraawo ɗon waɗa koo ɗume fuu dow daliila,
o waɗi kalluɗo boo ngam nyalaade sarru.
5Jawmiraawo ɗon wanya koo moy mawnitiiɗo,
fakat, o hisataa kiita.
6Mbooɗeeŋga e gooŋgaaku cuddan aybe goɗɗo,
bee kulol Jawmiraawo goɗɗo daayoto halleende.
7To laabi goɗɗo pottani Jawmiraawo,
o sulhindiran mo koo bee konne'en maako.
8Pamarum bee adilaaku
ɓuri risku maŋngu bee sooynde adilaaku.
9Ɓernde neɗɗo ɗon nufo laawol mum,
ammaa Jawmiraawo ɗon yahra palanɗe maako.
Ko laarani laamiiɓe
10Koŋngol Allah ɗon haa hunnduko laamiiɗo,
hunnduko maako woofataa nder kiita.
11Jawmiraawo ɗon ɗaɓɓa etirɗum e awnorɗum pottuɗum,
ngam haa coggu fuu laato dow gooŋga.
12Waɗugo halleende ɗum nyidduɗum haa laamiiɓe,
ngam leeso laamu ɗon tabita bee adilaaku.
13Laamiiɗo yiɗi nanugo gooŋga,
bolwanɗo ka fottanan mo.
14Tikkere laamiiɗo neldan maayde,
ammaa hikmaajo feewtinan nde.
15To yeeso laamiiɗo laaɓi, ɗum ngeendam,
yerduye maako nanndi bee duule iyeende arannde.
Joonde nder kulol Allah caka yimɓe
16Heɓugo hakkiilo e hikma
ɓuri marugo cardi e kaŋŋeeri piw.
17Laawol gooŋga'en selan halleende,
kakkilananɗo laawol mum aynan yoŋki mum.
18Juro aartan yibbere, mawnitaare aartan do'ere.
19Yaŋkinaago caka leesɓe
ɓuri senndugo keɓal bee mawnitiiɓe.
20Kakkilananɗo wolde Allah heɓan hayru,
barka laatanto koolotooɗo Jawmiraawo.
21Mo ɓernde mum mari hikma, o ewneteeɗo kakkilɗo,
bolle belɗe cemmbiɗinan anndinol.
22Hakkiilo woni seeɓoore ngeendam haa marɗo ngo,
ammaa ko eltata faataaɓe, ɗum faataare maɓɓe.
23Hikmaajo numan hiddeko o wolwa,
kanjum gooŋɗinta bolle maako.
24Bolle ɗelemɗe nanndi bee njumri,
ɗe mbelani yoŋki, ɗe kurgan ɓanndu.
25Goɗɗo ɗon laara laawol mum bana ngol darnuŋgol,
Asee boo ngol ɗon yahra mo haa maayde.
26Weelo kuuwoowo tiɗɗinan mo,
ngam hunnduko maako huuwnan mo.
27Meereejo ɗon taaskitina sarru,
koo bolle maako boo ngulan bana yiite.
28Faasikiijo umminan jokkirgol,
baɗoowo tufle senndan sooba'en.
29Toonyoowo estan keeddiɗɗum,
yahran mo dow laawol kalluŋgol.
30Mumnanɗo gite mum e ŋatanɗo hunnduko mum ngam nufo halleende,
waɗi nde timmi.
31Dandanndi ngoni meetaleewol booɗŋgol masin,
goɗɗo heɓran ngol bee waɗugo adilaaku.
32Neeɓa-tikkereejo ɓuri cemmbiɗɗo,
naŋgtanɗo hoore mum ɓuri nyaamɗo berniwol.
33Neɗɗo waɗan kur'u,
ammaa muuyo Jawmiraawo waŋginta ɗum.