Yahuudu'en ceeri rewɓe muuɗum'en jananɓe
1Saa'i Esira ɗon toro Allah, ɗon waŋgina hakkeeji Isra'iila, ɗon woya, ɗon tuggi koppi yeeso haykaliiru Allah, jama'aare Isra'iila ɗuuɗnde mooɓi haa maako, worɓe e rewɓe e ɓikkoy, ɓe fuu ɓe ɗon mboya masin. 2Sekaniya ɓii Yehiyel, goɗɗo danygol Elam, wi'i Esira: “Min luuti umroore Allah meeɗen bee te'ugo ɓiɓɓe rewɓe ummaatooje gonɗe nder lesdi man. Ammaa tammunde ngam Isra'iila ɗon tawon. 3Sey en kaɓɓa alkawal bee Allah meeɗen jonta, haa min ngurtina rewɓe jananɓe e ɓikkoy muuɗum'en fuu, min tokko sawari maaɗa, naywa e sawari ɗowtaniiɓe umroore Allah men. Sey en mbaɗa fodde tawreeta. 4Umma jonta, ɗum kuugal maaɗa, min mballete. Tiɗɗin ɓernde ma, waɗ ɗum!” 5Esira ummi, hunni mawɓe liman'en e Lewi'en e Isra'iila'en fuu, haa ɓe mbaɗa bana non. Ɓe mbaɗi hunayeere man. 6Nden Esira dilli diga nokkuure muuɗum yeeso haykaliiru Allah, nasti suudu Yehohanan ɓii Eliyasib. O yehi ton, o nyaamaay, o yaraay, ɓernde maako ta'i ngam sooynde hoolaare wartuɓe daheeki.
7Ɓaawo man ɓe mbaɗi wooynaandu nder lesdi Yahuuda e nder Urusaliima ngam haa ɓe mooɓta wartuɓe daheeki fuu haa Urusaliima. 8Ardiiɓe e ndotti'en carwootiri, mbi'i: “Mo waraay nder nyalɗe tati, min koo'an maral maako fuu, min ngurtinan mo jama'aare wartuɓe.” 9Worɓe Yahuuda e Benyamin fuu mooɓi haa Urusaliima nder nyalɗe tati. Ɗum nyalaade noogasre nder lewru joweenayaɓru. Ɓe njooɗi haa daldal haykaliiru Allah, ɓe ɗon ndiwna ngam haala man e ngam iyeende ɗon toɓa boo. 10Esira, limanjo dari, wi'i ɓe: “On mbaɗi kalluɗum bee te'ugo ɓiɓɓe rewɓe jananɓe, on tullitini aybe Isra'iila. 11Ngam maajum mbaŋgine hakke mooɗon yeeso Jawmiraawo, Allah kaakiraaɓe mooɗon. Mbaɗe ko fottani mo: Cenndire bee ummaatooje goɗɗe gonɗe nder lesdi, ceere rewɓe mon jananɓe boo.” 12Mooɓre fuu jaabi bee sawtu: “Nonnon, sey min mbaɗa ko mbi'ɗa. 13Ammaa yimɓe ɗuuɗi, ɗum nduŋngu boo. Daraago haa yaasi, caɗɗum. En mbaawataa ta'ugo haala man nder nyalaade woore koo ɗiɗi, ngam ɗuuɗɓe amin mbaɗi aybe man. 14Ndikka ardiiɓe amin ta'a haala man ngam jama'aare fuu. Koo moy nder gure amin, mo te'i debbo jananno, wara yeeso maɓɓe nder saa'iire ta'aande, hawtaade bee ndotti'en e hiitooɓe wuro muuɗum, haa en peewtina tikkere Allah saatunde dow meeɗen ngam daliila haala ka.” 15Ammaa Yonatan ɓii Asa'el e Yahajeya ɓii Tikuwa ngerdaaki, Mesullam e Sabetay Lewiijo boo mballi ɓe.
16-17Wartuɓe daheeki mbaɗi bana non. Esira, limanjo suɓi woɗɓe baaba-ci'e'en, koo moy fodde yeɓre saare mum. O ewni ɓe innde innde. Nyannde go'oore nder lewru sappooru ɓe kawti, ɓe njooɗi, ɓe puɗɗi linyugo haala te'ɓe rewɓe jananɓe fuu. Ɓe timmini kuugal maɓɓe nyannde go'oore nder lewru aranndu.
18Caka liman'en, ndaa te'ɓe ɓiɓɓe rewɓe jananɓe: Caka ɓiɓɓe Yeesu'a ɓii Yocadak e banndiraaɓe muuɗum: Ma'aseya e Eli'azaaru e Yariba e Gedaliya. 19Ɓe ngerdi seerugo rewɓe maɓɓe. Ɓe ngaddi njawdiri mbaalu ndi kirseteendi ngam aybe maɓɓe. 20Caka ɓiɓɓe Immer, ɓe'e: Hanani e Sebadiya. 21Caka ɓiɓɓe Harim, ɓe'e: Ma'aseya e Eliya e Sema'ya e Yehiyel e Uzziya. 22Caka ɓiɓɓe Pashuuru, ɓe'e: Eliyo'enay e Ma'aseya e Isma'iilu e Netaneyel e Yozabat e El'aasa.
23Caka Lewi'en: Yozabat e Sim'i e Kelaya bi'eteeɗo boo Kelita e Petahiya e Yahuuda e Eli'ezer. 24Caka yimooɓe: Eliyasib. Caka aynooɓe dammuɗe: Sallum e Telem e Uuri.
25Caka yimɓe Isra'iila boo: Nder danygol Par'os, ɓe'e: Ramiya e Ijjiya e Malkiya e Miyamin e Eli'azaaru e Malkiya e Benaya. 26Nder danygol Elam: Mattaniya e Zekariya e Yehiyel e Abdi e Yeremot e Eliya. 27Nder danygol Zattu, ɓe'e: Eliyo'enay e Eliyasib e Mattaniya e Yeremot e Zabada e Aziza. 28Nder danygol Bebay: Yehohanan e Hananiya e Zabbay e Atalay. 29Nder danygol Baani: Mesullam e Malluku e Adaya e Yasuba e Seyal e Ramot. 30Nder danygol Pahat-Mo'ab: Adana e Kelal e Benaya e Ma'aseya e Mattaniya e Becaleel e Binnuy e Manassa. 31Nder danygol Harim: Eli'ezer e Yissiya e Malkiya e Sema'ya e Simeyon 32e Benyamin e Malluku e Semariya. 33Nder danygol Hasum: Mattenay e Mattattay e Zabada e Elifelet e Yeremay e Manassa e Sim'i. 34Nder danygol Baani: Ma'aday e Amram e Uyel 35e Benaya e Bediya e Keluhi 36e Waniya e Meremot e Eliyasib 37e Mattaniya e Mattenay e Ya'asay. 38Nder danygol Binnuy: Sim'i 39e Selemiya e Natan e Adaya 40e Makanadebay e Sasay e Saray 41e Azareyel e Selemiya e Semariya 42e Sallum e Amariya e Yusufu. 43Nder danygol Nebo: Ye'iyel e Mattitiya e Zabada e Zebina e Yadday e Yo'el e Benaya. 44Kamɓe fuu ɓe te'uno rewɓe jananɓe. Rewɓe woɗɓe ndanydino bee maɓɓe.