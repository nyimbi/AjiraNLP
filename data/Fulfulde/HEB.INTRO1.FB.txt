Nastuki
Bataakewol haa Ibraniŋke'en winndaama haa Yahuudu'en nuɗɗinɓe wonɓe nder ɓillaare. Lutti seɗɗa ɓe acca nuɗɗinki maɓɓe, ɓe loro haa al'aadaaji maɓɓe ɓooymaaji. Binnduɗo bataakewol ngo'ol suusɗini ɓe bee tinndingo no Yeesu Almasiihu woni baŋginoowo gooŋga Allah timmuka fuu. Nder tinndinoore maako, o anndini en gooŋgaaji ɗi'i:
1. Yeesu woni Ɓiɗɗo Allah diga ɓooyma haa foroy. O Ɓiɗɗo Allah, o ɓuri annabi'en Alkawal Ɓooymawal mawnugo, o ɓuri malaa'ika'en, o ɓuri Muusa boo.
2. Allah darni Yeesu o limanjo duumiiɗo, bana non o ɓuri liman'en Alkawal Ɓooymawal fuu mawnugo.
3. Nuɗɗinɗo Yeesu hisi kiita Allah, o hisi boo kulol maayde. Yeesu, limanjo meeɗen mawɗo, waddani en kisndam fakat. Al'aadaaji e kirseteeɗi haa diina Isra'iila'en laati misaaluuji kisndam ɗa'am, ammaa ɗi mbaawaay hisnugo koo moye. Loriiɗo haa alkawal Ɓooymawal fuu wudini kisndam ɗa'am.
Binndoowo bataakewol ngo'ol holli no woɗɓe nder mawɓe Isra'iila'en naane nuɗɗiniri Allah. Bee maajum o suusɗini jaŋnganɓe ngol, ɓe tiina nder nuɗɗinki maɓɓe haa timmoode, gite maɓɓe cuta Yeesu, taa ɓe coma nder ɓillaaje garananɗe ɓe. Ngam en ngalaa joonde tabitnde haa duniyaaru ndu'u, en ɗon ndeena joonde warannde (13:14).
Tokkindirki haalaaji:
Fuɗɗoode: Yeesu woni baŋginki Allah timmuki 1:1-3
Almasiihu ɓuri malaa'ika'en mawnugo 1:4—2:18
Almasiihu ɓuri Muusa e Yosuwa mawnugo 3:1—4:13
Limanku Almasiihu ɓurŋgu limanku fuu 4:14—7:28
Alkawal Almasiihu ɓurŋgal alkawalji fuu 8—9
Ƴiiƴam Almasiihu ɓuri kirseteeɗi fuu nafugo 10
Nuɗɗinki yimɓe Allah naane 11
Tokkaago laawol nuɗɗinki bee munyal 12:1-17
Nanugo wolde Allah e jagganaago mo nder kulol 12:18-29
Bolle ragareeje 13