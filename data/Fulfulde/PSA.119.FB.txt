Seyoraago Tawreeta Jawmiraawo
1Barka laatanto yimɓe ɓe ngalaa feloore,
tokkotooɓe tawreeta Jawmiraawo.
2Barka laatanto hakkilanooɓe seedamkuuji maako,
ɗowtaniiɓe mo bee ɓernde woore.
3Ɓe mbaɗataa halleende,
ammaa ɓe tokkoto laabi maako.
4An a waɗi sarɗiiji,
haa min ɗowtano ɗi bee tiinaare.
5Mi yiɗi mi laato tabitɗo
haa mi ɗowtano farillaaji ma.
6Nden to mi ɗowtani umrooje ma fuu, mi toskataako.
7Mi ɗon ekkito kiitaaji ma adiliiji,
ngam maajum mi yettete bee ɓernde gooŋɗunde.
8Mi ɗowtanto farillaaji ma,
taa accam sam.
9Noy derkeejo senrata laabi mum?
Bee jogaago wolde ma.
10Mi yiɗi ɗakkotirgo bee ma bee ɓernde woore,
taa accu mi sela laawol umrooje ma.
11Mi ɗon jogi wolde ma nder ɓernde am,
ngam taa mi waɗa hakke dow maaɗa.
12Maŋgtoore laatano ma, yaa Jawmiraawo,
ekkitinam farillaaji ma.
13Bee hunnduko am limtanmi
kiitaaji ɗi umruɗa fuu.
14Mi ɗon seyoro hakkilango seedamkuuji ma,
ko ɓuri seyoraago riskuuji koo ɗiye fuu.
15Mi numtan sarɗiiji ma,
mi hakkilanan laabi ma.
16Mi ɗon seyoro farillaaji ma,
mi yejjitittaa wolde ma.
17Woonan maccuɗo ma, haa mi yeeɗa,
mi jogo wolde ma.
18Maɓɓitu gite am, haa mi yi'a
kaayeefiiji nder tawreeta ma.
19Mi koɗo duniyaaru,
taa suuɗam umrooje ma.
20Ngenka anndugo kiitaaji ma ɗon wula ɓernde am tum.
21A feli mawnitiiɓe,
naaloore ɗon dow selɓe laawol umrooje ma.
22Ittanam kuudi maɓɓe e jancoore maɓɓe dow am,
ngam mi ɗon jogi seedamkuuji ma.
23Koo to mawɓe ɗon njooɗo kaɓɓa dabareeji dow am,
min maccuɗo ma mi numtan farillaaji ma.
24Seedamkuuji ma laatake welwelo am,
kanji carwoto yam.
25Mi ɗon waali nder mbulwuldi,
mi ɗon daande maayde,
yeeɗitinam fodde wolde ma.
26Mi limtani ma ko mbaɗmi fuu, a jaabi yam boo.
Ekkitinam farillaaji ma.
27Faamtinam sarɗiiji ma,
haa mi numta kaayeefiiji ma.
28Ɓernde am ɗon sakli masin,
semmbiɗinam fodde wolde ma.
29Aynam, taa mi tokko laawol fewre,
mo'anam fodde tawreeta ma.
30Mi suɓi laawol gooŋga,
mi ɗon ɗowtano kiitaaji ma.
31Mi jogoto seedamkuuji ma booɗɗum, yaa Jawmiraawo,
taa accu yimɓe cemtinammi.
32Mi ɗon yaawa ɗowtanaago umrooje ma bee tiinaare,
ngam a hokki ɓernde am feecaare.
33Ekkitinam tokkaago farillaaji ma, Jawmiraawo,
mi ɗowtanto ɗi haa foroy.
34Hokkam faamu haa mi ɗowtano tawreeta ma,
mi tokko ka bee ɓernde woore.
35Ɗowam dow laawol umrooje ma,
ngam mi ɗon seyoro ɗe.
36Huusitin ɓernde am dow umrooje ma,
naa dow riba kalluka.
37Aynu gite am, taa mi laara kuuje meereeje,
Yeeɗitinam nder laawol ma.
38Hebbinan maccuɗo ma iinawol ngol a iinani hulɓe ma.
39Ittanam toskaare nde kulanmi,
ngam kiitaaji ma mbooɗi.
40Mi yiɗi ɗowtanaago sarɗiiji ma masin,
yeeɗitinam fodde adilaaku ma.
41Accu mbooɗeeŋga ma waranammi, yaa Jawmiraawo,
non boo kisndam ma fodde wolde ma,
42haa mi jaabo huɗanɓe yam,
ngam mi ɗon hoolo wolde ma.
43Wallam wolwugo gooŋga foroy,
ngam mi ɗon tammoro kiitaaji ma.
44Mi ɗowtanto tawreeta ma koo ndey,
haa abada abadin.
45Mi heɓan feecaare,
ngam mi ɗowtanake sarɗiiji ma.
46Mi wolwanan laamiiɓe seedamkuuji ma,
mi semtataa.
47Mi ɗon seyoro umrooje ma,
ngam mi yiɗi ɗe.
48Mi yiɗi umrooje ma, mi ɗon teddina ɗe,
mi numtan farillaaji ma.
49Siftor wolde nde mbi'ɗa maccuɗo ma,
bee maare a hokki yam tammunde.
50Mi de'iti koo nder ɓillaare am boo,
ngam wolde ma ayni yoŋki am.
51Mawnitiiɓe njanci yam masin,
ammaa mi selataa laawol tawreeta ma.
52Mi ɗon siftora kiitaaji ma ɓooymaaji,
ɗi nde'itini yam, yaa Jawmiraawo.
53Mi heewi tikkere saatunde
ngam daliila halluɓe, wudinɓe tawreeta ma.
54Saa'i mi koɗo nder duniyaaru,
farillaaji ma laati daliila gime am.
55Jemma fuu mi ɗon siftora innde ma, yaa Jawmiraawo,
haa mi tokko tawreeta ma.
56Mi ɗon ɗowtano sarɗiiji ma,
kanjum woni seyo am.
57An woni geɗal am, yaa Jawmiraawo,
mi wi'i mi jogoto bolle ma.
58Mi yeli fottango ma bee ɓernde woore,
hinnam fodde wolde ma.
59Mi linyi yahdu am,
mi lortanake seedamkuuji ma.
60Mi neeɓataa, mi ɗon yaawɗo
haa mi ɗowtano umrooje ma.
61Kaɓɓorli halluɓe ɗon taari yam,
ammaa mi yejjitaay tawreeta ma.
62Mi finan caka jemma,
haa mi yette ngam kiitaaji ma adiliiji.
63Mi soobri bee hulɓe ma
e ɗowtaniiɓe sarɗiiji ma fuu.
64Duniyaaru heewi mbooɗeeŋga ma, yaa Jawmiraawo,
ekkitinam farillaaji ma.
65A waɗi ko mbi'ɗa, yaa Jawmiraawo,
a woonani maccuɗo ma.
66Hokkam hakkiilo e faamu,
ngam mi ɗon hoolo umrooje ma.
67Diga mi torraakino tawon, mi ɗonno woofa,
ammaa jonta mi ɗon jogo wolde ma.
68A booɗɗo, a boonanoowo yimɓe,
ekkitinam farillaaji ma.
69Mawnitiiɓe ɗon mbaɗa tufle dow am, ɗon toskammi,
ammaa min mi ɗon ɗowtano sarɗiiji ma bee ɓernde woore.
70Kamɓe ɓe caata ko'e'en,
ammaa min mi ɗon seyoro tawreeta ma.
71Torra am nafi yam,
ngam ka ekkitini yam farillaaji ma.
72Tawreeta ma ɓurani yam
ceede cardi e kaŋŋeeri ujineeje saman.
73Juuɗe ma tagi yam, ɗon njogo yam,
hokkam faamu haa mi ekkito umrooje ma.
74To hulɓe ma ngi'i yam, ɓe ceyoto,
ngam mi ɗon tammoro wolde ma.
75Jawmiraawo, mi anndi kiitaaji ma adiliiji,
a yarni yam bone fodde gooŋgaaku ma.
76Accu mbooɗeeŋga ma de'itinammi,
fodde wolde nde mbi'ɗa maccuɗo ma.
77Enɗam haa mi yeeɗa,
ngam mi ɗon seyoro tawreeta ma.
78Sey mawnitiiɓe tosko, ngam ɓe ɗon mbaɗammi tufle meere.
Ammaa min mi ɗon numta sarɗiiji ma.
79Hulɓe ma ngara haa am,
non boo annduɓe seedamkuuji ma fuu.
80Sey mi ɗowtano farillaaji ma bee ɓernde laaɓnde,
ngam taa mi tosko.
81Mi ɗon yenwa kisndam ma haa mi tampi,
mi ɗon tammoro wolde ma.
82Mi ɗon reena gooŋɗineeki koŋngol ma haa mi somi.
Mi ɗon ƴama: “Ndey nde'itinta mi?”
83Mi laati bana kanyakanyaawu kiiɗŋgu,
ammaa mi yejjitaay farillaaji ma.
84Balɗe noy luttani maccuɗo ma?
Ndey kiitotoɗa toonyooɓe yam?
85Mawnitiiɓe ngasani yam gasɗe,
ɗum luuti tawreeta ma.
86Umrooje ma fuu koolniiɗe.
Ɓe ɗon taasnammi bilaa daliila. Wallam!
87Lutti seɗɗa ɓe nattinanno yam diga lesdi,
ammaa min mi accaay sarɗiiji ma.
88Yeeɗitinam bee mbooɗeeŋga ma,
haa mi tokko seedamku hunnduko ma.
89Yaa Jawmiraawo, haa foroy wolde ma
ɗon tabiti haa asama.
90Gooŋgaaku ma ɗon tabiti diga yidere haa yidere.
An a jo'ini lesdi, ndi ɗon tabiti.
91Kuuje fuu ɗon ndari haa wargo hannde ngam kiitaaji ma,
ɗe fuu ɗe ɗon njaggano ma.
92To tawreeta ma laataakino seyo am,
mi halkanno nder ɓillaare am.
93Mi yejjitittaa sarɗiiji ma sam,
ngam bee maaji a yeeɗitini yam.
94An mari yam, hisnam!
Ngam mi ɗowtanake kiitaaji ma.
95Halluɓe ɗon ndeena, ngiɗi halkugo yam,
ammaa min mi ɗon hakkilana seedamkuuji ma.
96Mi yi'i kuuje timmididɗe fuu timman,
ammaa umrooje ma, ɗe ngalaa keerol.
97Mi yiɗi tawreeta ma masin,
mi ɗon nyalla numtugo ka.
98Umrooje ma ɗon ngondi bee am foroy,
ɗe ndokkatam hikma ko ɓuri konne'en am.
99Mi heɓi hakkiilo ko ɓuri ekkitinooɓe yam fuu,
ngam mi ɗon numta seedamkuuji ma.
100Mi ɓurdi ndotti'en hakkiilo,
ngam mi ɗon ɗowtano sarɗiiji ma.
101Mi naŋgti kosɗe am, taa mi tokko laawol kalluŋgol,
ngam haa mi jogo wolde ma.
102Mi selaay laawol kiitaaji ma,
ngam an ekkitini yam.
103Bolle ma mbelani yam masin!
Ɗe ɓuri koo njumri welugo.
104Bee sarɗiiji ma keɓranmi hakkiilo,
ngam maajum mi ɗon wanya laawol fewre fuu.
105Wolde ma woni pittirla ngam palanɗe am,
kayre woni jayŋgol dow laawol am.
106Mi hunake, mi hebbinan hunayeere am boo,
mi ɗowtanto kiitaaji ma adiliiji.
107Fakat mi torriiɗo masin, yaa Jawmiraawo,
yeeɗitinam fodde wolde ma.
108Yerda gettooje ɗe mi lii'ani ma, yaa Jawmiraawo,
ekkitinam kiitaaji ma.
109Mi ɗon haa daande maayde foroy,
ammaa mi yejjitaay tawreeta ma.
110Halluɓe ɗon mbaɗammi tuuforgol,
ammaa mi selataa laawol sarɗiiji ma.
111Seedamkuuji ma laati ndesaari am haa foroy,
ɗi laati daliila welwelo ɓernde am.
112Mi huucitini ɓernde am dow farillaaji ma haa foroy,
haa timmoode balɗe am.
113Mi ɗon wanya marɓe ɓerɗe ɗiɗi,
ammaa mi yiɗi tawreeta ma.
114An woni nyukkorde am e wawarde am,
mi ɗon tammoro wolde ma.
115Ndaayeeɗam, onon halluɓe!
Min kam mi ɗowtanto umrooje Allah am.
116Semmbiɗinam bana mbi'ɗaami, haa mi yeeɗa,
taa accu tammunde am laato meere.
117Tiigam haa mi hisa,
nden kam mi hakkilanan farillaaji ma foroy.
118A wudinan luutanɓe farillaaji ma fuu,
ngam dabareeji maɓɓe laatoto meere.
119A rufi halluɓe duniyaaru fuu bana mbuuwri,
ngam maajum ngiɗmi seedamkuuji ma.
120Ɓanndu am fuu surwi ngam kultoreeŋgol ma,
mi ɗon hultori daliila kiitaaji ma.
121Mi waɗi gooŋgaaku e adilaaku,
taa hokkam haa juuɗe konne'en am.
122Tabitin hayru maccuɗo ma,
ngam taa mawnitiiɓe toonyo yam.
123Mi ɗon reena kisndam ma
e gooŋɗineeki iinawol ma adiliiwol haa mi somi.
124Waɗan maccuɗo ma fodde mbooɗeeŋga ma,
ekkitinam kiitaaji ma.
125Mi maccuɗo ma, hokkam hakkiilo,
haa mi faama seedamkuuji ma.
126Yaa Jawmiraawo, saa'i waɗi a hiito!
Ngam yimɓe luuti tawreeta ma.
127Ngam maajum mi ɗon samɗina umrooje ma ko ɓuri kaŋŋeeri,
koo kaŋŋeeri ɓurndi laaɓugo boo.
128Ngam maajum, mi annditi sarɗiiji ma fuu ɗi darnuɗi,
ammaa mi ɗon wanya laawol fewre koo ngole.
129Seedamkuuji ma ɗi kaayeefiiji,
ngam maajum ɓernde am ɗon hakkilana ɗi.
130Baŋginaaɗo bolle ma heɓan jayŋgol,
ɗe ndokkan humakiijo hakkiilo.
131Mi ɗon laaha, hunnduko am maɓɓiti jaasɗum,
ngam mi ɗon yenwa umrooje ma.
132Waylita heedi am, mo'anam
bana a woowri waɗango yiɗɓe innde ma.
133Semmbiɗin palanɗe am bana mbi'ɗaami,
taa accu halleende laamano yam.
134Hisnam e toonyooɓe yam,
ngam haa mi ɗowtano sarɗiiji ma.
135Laar jaggiiɗo ma bee yerduye,
ekkitinam farillaaji ma.
136Gite am ɗon ilna gonɗi bana maayel,
ngam yimɓe ɗon luuta tawreeta ma.
137Yaa Jawmiraawo, a adiliijo,
kiitaaji ma ɗi darnuɗi.
138A tabitini seedamkuuji ma bee adilaaku e hoolaare timmunde.
139Ɓernuki am saati, ɗon wula nder am bana yiite,
ngam konne'en am ngejjiti bolle ma.
140Wolde ma laaɓi tal bana njamndi laɓɓinaandi,
min maccuɗo ma mi yiɗi nde.
141Mi leesɗo, jawaaɗo,
ammaa mi yejjitaay sarɗiiji ma.
142Adilaaku ma woni adilaaku duumiiŋgu,
tawreeta ma woni gooŋga.
143Mi keewɗo torra e saklere,
ammaa umrooje ma ɗon ceynammi.
144Seedamkuuji ma ɗi adiliiji haa foroy,
hokkam faamu haa mi yeeɗa.
145Bee ɓernde am fuu mi ɗon toro ma.
Jaabam, yaa Jawmiraawo,
min boo mi ɗowtanto farillaaji ma.
146Mi ɗon toro ma, hisnam!
Nden kam mi hakkilanan seedamkuuji ma.
147Diga weetaay mi ɗon toro ballal ma,
mi ɗon tammoro wolde ma.
148Mi finan diga weetaay,
ngam haa mi numta wolde ma.
149Yaa Jawmiraawo, nanam fodde mbooɗeeŋga ma,
yeeɗitinam fodde kiitaaji ma.
150Waɗooɓe halleende ɗon ɓadito,
ɓe ndaayi tawreeta ma.
151Ammaa an a ɓadiiɗo, yaa Jawmiraawo,
umrooje ma fuu ɗe gooŋɗuɗe.
152A tabitini seedamkuuji ma haa foroy.
Kanji paamtini yam ɗum diga ɓooyma.
153Laar ɓillaare am, hisnam,
ngam mi yejjitaay tawreeta ma.
154Jiŋngam, rimɗinam,
yeeɗitinam bana mbi'ɗaami.
155Halluɓe keɓataa kisndam sam,
ngam ɓe kakkilantaa kiitaaji ma.
156Ammaa enɗam ma ɗuuɗi, yaa Jawmiraawo,
ngam maajum yeeɗitinam bee kiitaaji ma.
157Taasnooɓe yam, konne'en am ɓe ɗuuɗɓe,
ammaa mi selataa laawol seedamkuuji ma.
158To mi yi'i tuurtuɓe dow ma, ɓernde am ɗon metta,
ngam ɓe ɗowtantaako wolde ma.
159Laar no mi yiɗiri sarɗiiji ma,
yaa Jawmiraawo, yeeɗitinam fodde mbooɗeeŋga ma.
160Dubbeere wolde ma ɗum gooŋga,
kiitaaji ma adiliiji fuu nduumoto.
161Mawɓe ɗon taasnammi bilaa daliila,
ammaa ɓernde am hulataa koo ɗume, sey wolde ma.
162Mi ɗon seyoro wolde ma
bana keɓɗo jawdi ɗuuɗndi.
163Mi ɗon wanya fewre, nde laatani yam nyiddunde.
Ammaa mi yiɗi tawreeta ma.
164Nyalaade fuu, nde joweeɗiɗi maŋgtanmaami
ngam daliila kiitaaji ma adiliiji.
165Salaaman makka woodani yiɗɓe tawreeta ma,
walaa ko fergata ɓe.
166Mi ɗon tammoro kisndam ma, yaa Jawmiraawo,
mi ɗon ɗowtano umrooje ma.
167Mi ɗon hakkilana seedamkuuji ma,
mi yiɗi ɗi masin.
168Mi ɗon ɗowtano sarɗiiji ma e seedamkuuji ma,
an a anndi laabi am fuu.
169Accu wookaandu am yotto ma, yaa Jawmiraawo,
hokkam faamu bana mbi'ɗaami.
170Accu tornde am yotto ma,
hisnam bana mbi'ɗaami.
171Sey hunnduko am ɓula maŋgtoore ma,
ngam a ɗon ekkitinammi farillaaji ma.
172Sey ɗemŋgal am yimnda wolde ma,
ngam umrooje ma fuu ɗe adiliije.
173Juŋngo ma taaskano wallugo yam,
ngam mi waɗi anniya ɗowtanaago sarɗiiji ma.
174Mi ɗon yenwa kisndam ma, yaa Jawmiraawo,
tawreeta ma ɗon seynammi.
175Accu mi yeeɗa ngam maŋgtugo ma,
kiitaaji ma mballammi.
176Mi ɗon yiilo bana mbaalu majjuŋgu.
Ɗaɓɓitit maccuɗo ma, ngam mi yejjitaay umrooje ma.