1Yusufu yehi, anndini Firawna, wi'i mo: “Baaba am e deerɗam'en bee dammooji muuɗum'en e na'i muuɗum'en e mardi muuɗum'en fuu ngari diga lesdi Kanaana. Ndaa, ɓe ɗon nder lesdi Goosan.” 2Nden o hoo'i njowo caka deerɗiiko'en, o holli ɓe haa Firawna. 3Firawna ƴami deerɗiraaɓe Yusufu: “Ɗume woni kuugal mooɗon?” Ɓe njaabani Firawna: “Maccuɓe ma ngoni waynaaɓe dammooji, bana kaakiraaɓe amin.” 4Ɓe mbi'i Firawna fahin: “Min ngari haa min koɗa nder lesdi maaɗa. Durduɗe ngoodaa ngam dammooji maccuɓe ma, ngam weelo saati nder lesdi Kanaana. Accu maccuɓe ma njooɗo jonta nder lesdi Goosan.” 5-6Firawna wi'i Yusufu: “Baaba ma e deerɗa'en ngari haa maaɗa. Lesdi Misra fuu ɗon yeeso ma. Jo'in ɓe haa nokkuure ɓurnde wooɗugo. Ɓe njooɗo nder lesdi Goosan. To a tawi caka maɓɓe worɓe hakkilɓe, halfin ɓe dabbaaji am.”
7Nden Yusufu waddi baaba muuɗum Yaakubu, holli mo Firawna. Yaakubu barkiɗini Firawna. 8Firawna ƴami Yaakubu: “Noy duuɓi ma?” 9Yaakubu jaabi: “Duuɓi ngeendam koɗamku am haa duniyaaru ngaɗi teemerre e cappanɗe tati (130). Duuɓi ngeendam am ɗi caɗɗi, ɗi ɗuuɗaay. Ɗi njottaaki duuɓi ngeendam kaakiraaɓe am nder koɗamku maɓɓe.” 10Yaakubu barkiɗini Firawna, nden o wurti diga laamorde. 11Yusufu jo'ini baaba mum e deerɗum'en haa nokkuure ɓurnde wooɗugo haa Misra, lesdi Ra'meses, bana Firawna umruno. 12Yusufu hokki baaba mum e deerɗum'en e saare baaba mum fuu nguure fodde limgal ɓikkoy.
Yusufu laamani lesdi Misra
13Nyaamdu woodaa nder duniyaaru fuu, ngam weelo saati masin. Yimɓe lesdi Misra e lesdi Kanaana ɗonno tampa ngam weelo. 14Yusufu mooɓti ceede gonɗe haa Misra e Kanaana fuu, ngam alkamaari ndi yimɓe coodi. O waddi ceede man nder saare Firawna. 15Ceede timmi nder lesdi Misra e lesdi Kanaana. Misra'en fuu ngari haa Yusufu, mbi'i: “Hokku min ko min nyaama. Min maaya yeeso ma ngam ceede timmi na?” 16Yusufu wi'i ɓe: “Ngadde dabbaaji mooɗon. Mi hokkan on nyaamdu mbattudi dabbaaji mon, ngam ceede mooɗon timmi.” 17Ɓe ngaddani Yusufu dabbaaji maɓɓe. Yusufu hokki ɓe nyaamdu mbattudi pucci e dammooji e na'i e bamɗe maɓɓe. Nder hitaande nde'e o nyaamni ɓe mbattudi dabbaaji maɓɓe fuu.
18Mawri maajum ɓe ngari fahin haa maako, ɓe mbi'i: Min mbaawataa suuɗugo ɗum yeeso jaagorɗo amin. “Ceede njinni, min ngaddani ma dabbaaji amin boo, walaa ko luttani min sey ɓalli amin e gese amin. 19Min maaya yeeso ma kadi na? Soodu min e gese amin mbattudi nyaamdu. Minin min laato maccuɓe Firawna bee gese amin. Hokku min aawdi, haa min ngeeɗa, taa min maaya, taa gese amin boo laato duumtuɗe!”
20Yusufu soodani Firawna lesdi Misra fuu. Koo moy Misraajo soorri ngesa mum, ngam weelo ɓilli ɓe. Bana non lesdi fuu laatorani Firawna. 21Yusufu macciɗini yimɓe Misra, o dahi ɓe diga berniiji, diga keerol gootol haa keerol ngola. 22Sey gese liman'en tan o soodaay, ngam woodino umroore Firawna mo'ani ɓe. Ɓe nguurdi bee ko Firawna hokkata ɓe. Ngam maajum ɓe coorraay gese maɓɓe. 23Yusufu wi'i yimɓe: “Ndaa, jonta kam mi soodi on, onon e gese mooɗon ngam Firawna. Ndaa aawdi mooɗon, aawe gese. 24Wakkati codol fuu, on ndokkan Firawna yeɓre woore nder jowi. Geɓe nayi laatanto on ngam aawdi e ngam nyaamdu mooɗon, onon e wonɓe nder ci'e mooɗon e ɓikkoy mooɗon.” 25Ɓe njaabi: “A hisni yoŋkiiji amin! Min keɓi mo'ere yeeso jaagorɗo amin, min laatoto maccuɓe Firawna.” 26Non Yusufu waari umroore nder lesdi Misra haa wargo hannde: Yeɓre woore nder jowi Firawna jeyi. Sey gese liman'en tan laatanaaki Firawna.
Alkawal Yaakubu
27Yimɓe Isra'iila njooɗi nder lesdi Misra, nder lesdi Goosan. Ɓe keɓi maral maɓɓe, ɓe ndanyndanytiri, ɓe ɗuuɗi masin. 28Yaakubu jooɗi nder Misra duuɓi sappo e joweeɗiɗi (17). Duuɓi Yaakubu ngaɗi teemerre e cappanɗe nayi e joweeɗiɗi (147). 29Nde saa'i maayugo Isra'iila ɓaditi, o ewni ɓiyiiko Yusufu, o wi'i mo: “To a yiɗi hinnugo yam, useni wallin juŋngo ma caka dawɗe am, waɗanam mbooɗeeŋga e gooŋgaaku: Taa uwam haa Misra! 30Mi hawtoyan bee kaakiraaɓe am. A wurtintam Misra, a uwammi nder yenaande maɓɓe.” Yusufu jaabi: “Mi waɗan fodde koŋngol ma.” 31Yaakubu wi'i: “Hunanam!” Yusufu hunani mo. Nden Isra'iila turi haa hoore leeso muuɗum.