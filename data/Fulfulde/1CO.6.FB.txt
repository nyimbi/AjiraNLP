Yahrugo kiita yeeso sooyɓe adilaaku
1To goɗɗo mooɗon woodi wullaandu dow deerɗiraawo feere, koni o yiɗi wullaago mo yeeso sooya-adilaaku'en, naa yeeso senaaɓe? 2On anndaa senaaɓe kiitoto duniyaaru na? To onon kiitoto duniyaaru kam, on mbaawataa hiitaago kuuje famɗa samanje na? 3On anndaa enen kiitoto malaa'ika'en na? To non kam, en mbaawan hiitaago haala duniyaaru ndu'u! 4To on ngoodi luural dow kuuje duniyaaru, on ɗon ɗaɓɓa kiita haa yimɓe ɓe ngalaa tedduŋgal nder jama'aare nuɗɗinɓe! 5Mi ɗon wi'a ɗum haa cemton. Kadi, walaa hikmaajo koo gooto caka mooɗon baawanɗo ta'ugo haala hakkunde deerɗiraaɓe na? 6Koni deerɗiraawo yahrata wullaandu dow deerɗum yeeso hiitooɓe, sakkomaa yeeso hiitooɓe ɓe ngalaa nuɗɗinki?
7On ɗon ngullotira, fakat kanjum aybini on fuu. Ngam ɗume on munyantaa aybe? Ngam ɗume on munyantaa jaɓteego? 8Ammaa ɗum onon ngaɗata sooynde-adilaaku man, onon njaɓtata woɗɓe boo! Asee boo ɓe deerɗiraaɓe mooɗon! 9On anndaa sooya-adilaaku'en kam ndonataa laamu Allah na? Taa este ko'e mooɗon! Daakaare'en e rewooɓe labbi e jeenooɓe e luuɗu'en, 10non boo wuyɓe e suunaaɓe riba e wuykooɓe e waɗooɓe tufle e jaɓtooɓe, ɓe fuu ɓe ndonataa laamu Allah. 11Bana non woɗɓe mooɗon laatino naane. Ammaa jonta hakkeeji mooɗon lootaama, on cenaama, on adilinaama bee innde Jawmiraawo meeɗen Yeesu Almasiihu e Ruuhu Allah meeɗen.
Teddingo Allah bee ɓanndu mum
12Teema goɗɗo wi'an: “Koo ɗume fuu daganake yam.” Ooho, ammaa naa kuuje fuu nafata on. “Koo ɗume fuu daganake yam”. Ammaa mi accata huunde koo ndeyeere macciɗinammi. 13Woɗɓe ɗon mbi'a: “Nyaamdu ɗon ngam reedu, reedu boo ɗon ngam nyaamdu”. Ammaa Allah halkan ɗum ɗiɗi fuu. Ɓanndu neɗɗo laataaki ngam waɗugo daakaareeku, ndu ɗon ngam jagganaago Jawmiraawo e Jawmiraawo boo ɗon hakkila ndu. 14Allah mo ummitini Jawmiraawo meeɗen diga maayde, ummitinan en boo bee baawɗe mum.
15On anndaa ɓalli mooɗon ngoni terɗe haa ɓanndu Almasiihu na? Kadi mi hoo'a terɗe Almasiihu ngam waɗugo ɗe terɗe daakaareejo na? Waɗataako sam! 16On anndaa ɗakkotirɗo bee daakaareejo laatake ɓanndu wooru bee maako na? Deftere wi'i: “Ɗiɗo ɓe'e laatoto ɓanndu wooru.” 17Ammaa ɗakkotirɗo bee Jawmiraawo, ruuhu mum laatake gootum bee maako.
18Ndaaye haala daakaareeku. Hakkewol goɗŋgol koo ngole ko neɗɗo waɗata, haaɗan haa yaasi ɓanndu maako. Ammaa baɗanɗo daakaareeku ɗon waɗa hakke dow ɓanndu muuɗum. 19Malla on anndaa ɓanndu koo moy mooɗon woni haykaliiru Ruuhu Ceniiɗo, mo ɗon nder mooɗon, mo Allah hokki on na? Ngam maajum on maraay ko'e mooɗon. 20On coottaama bee saman. Ngam maajum teddine Allah bee ɓalli mooɗon.