Yeesu e debbo Samariyaajo
1Farisa'en nani Yeesu ɗon waɗana yimɓe baptisma, ɗon heɓa pukara'en ko ɓuri Yuhanna. 2Gooŋga man kam, Yeesu bee hoore muuɗum waɗanaay koo gooto baptisma, ammaa ɗum pukara'en maako mbaɗata ɗum. 3Nde Yeesu nani haala ka'a, o acci lesdi Yahudiya, o lori haa lesdi Galiili. 4Ngam yahugo ton sey o saalo nder lesdi Samariya.
5O yotti berniwol bi'eteeŋgol Sikar nder lesdi Samariya, ɓadiiŋgol bee ngesa ka Yaakubu hokkuno ɓiyum Yusufu. 6Ɓulndu Yaakubu ɗon ton. Yeesu somi bee jahaaŋgal, o jooɗi dow ɓulndu. Ɗum caka nyalawma.
7Debbo Samariyaajo wari nyeɗugo ndiyam. Yeesu wi'i mo: “Hokkam ndiyam mi yara.” 8Yaake man pukara'en maako njehino haa berniwol ngam soodoygo nyaamdu. 9Debbo Samariyaajo go wi'i Yeesu: “An a Yahuuduujo, min boo mi Samariyaajo, noy a ƴamratammi ndiyam yarugo?” Ngam walaa ko yaali Yahuudu'en bee Samariya'en. 10Yeesu jaabi mo: “To a anndino dokkal Allah, to a anndino boo moy ƴami ma ndiyam yarugo, a ƴamanno mo, o hokke ndiyam ndokkanɗam ngeendam.” 11Debbo wi'i mo: “Moodibbo, a walaa cafgal, ɓulndu boo luggi. Noy a heɓrata ndiyam ngeetam man? 12Kadi a ɓuri kaaka amin Yaakubu dokkuɗo min ɓulndu ndu'u, kaŋko bee hoore maako e ɓikkoy maako ɓe njari haa maaru, non boo dabbaaji maako na?” 13Yeesu jaabi mo: “Koo moy yari ndiyam ɗa'am, ɗomɗan fahin. 14Ammaa jaranɗo ndiyam ɗam mi hokkata mo, meetataa ɗomɗugo sam. Ndiyam ɗam mi hokkata mo, laatoto seeɓoore nder maako, seeɓoore ndiyam ndokkanɗam mo ngeendam nduumiiɗam.” 15Debbo go wi'i mo: “Moodibbo, hokkam ndiyam man, ngam taa mi meeta ɗomɗugo fahin, mi hisa loraago nyeɗugo ndiyam haa ɗo.”
16Yeesu wi'i mo: “Yah ewnoya gorko ma, on ngara haa ɗo.” 17Debbo jaabi mo: “Mi walaa gorko.” Yeesu wi'i mo: “A wolwi gooŋga nde a wi'i a walaa gorko. 18Ngam a woodino worɓe njowo, mo a wondi jonta, naa o gorko ma. Ko a wi'i, ɗum gooŋga.” 19Nden debbo go wi'i mo: “Moodibbo, mi faami a annabiijo. 20Kaakiraaɓe amin cujidani Allah dow hooseere nde'e, ammaa onon, on ɗon mbi'a Urusaliima tan woni nokkuure sujidango Allah.” 21Yeesu wi'i mo: “Debbo, jaɓ ko mi wi'ete: Saa'i waran, nde on cujidanta Allah Baabiraawo, naa dow hooseere nde'e, naa haa Urusaliima. 22Onon Samariya'en on anndaa mo on cujidanta, ammaa minin Yahuudu'en min anndi mo min cujidanta, ngam kisndam iwi haa Yahuudu'en. 23Ammaa saa'i waran, ɗum waɗi jonta ma, sujidooɓe bee gooŋga cujidanan Baabiraawo nder Ruuhu e gooŋga. Ngam ɗum irin sujidooɓe ɓe'e Baabiraawo ɗaɓɓata. 24Allah o Ruuhu, sey sujidanooɓe mo, cujidana mo nder Ruuhu e gooŋga.”
25Debbo wi'i mo: “Mi anndi Almasiihu, waato moytaaɗo waran. To o wari, o anndinan min kuuje fuu.” 26Yeesu wi'i mo: “Min bolwananɗo ma woni kaŋko.”
27Saa'i man pukara'en maako lortoyi. Ɓe kayɗini nde ɓe ngi'i o ɗon wolida bee debbo. Ammaa walaa koo gooto maɓɓe wi'i: “Ko ɗaɓɓata?” Malla: “Ngam ɗume mbolididta bee debbo oo?”
28Debbo acci mbulku muuɗum, lori nder berniwol, wolwani yimɓe, o wi'i: 29“Ngare, ndaare goɗɗo mo yecci yam ko mi waɗi fuu. Teema kaŋko woni Almasiihu?” 30Yimɓe ngurti berniwol, njehi haa Yeesu.
31Saa'i man pukara'en ɗonno toro Yeesu ngam o nyaama, ɓe ɗonno mbi'a mo: “Moodibbo, nyaam.” 32Ammaa o wi'i ɓe: “Mi woodi nyaamdu ndu on anndaa.” 33Pukara'en ƴamƴamtiri: “Woodi mo waddani mo nyaamdu na?” 34Yeesu wi'i ɓe: “Nyaamdu am woni waɗugo muuyo nelɗo yam e hiɓɓingo kuugal ngal o umri yam. 35Naa on ɗon mbi'a lutti lebbi nayi haa wakkati codol waɗa? Ammaa mi ɗon wi'a on, ɓaŋgte gite mon, ndaare gese, ƴaamnde ɓenndi, deydey sodugo. 36Diga jonta wakkati waɗi, codoowo ɗon jaɓa ngeenaari muuɗum, o ɗon mooɓta cammeeje ngam ngeendam nduumiiɗam, ngam haa mo saaki aawdi e mo sodi nyaamle fuu ceyodo. 37Oo saakan, oya boo sodan, balndol ngo'ol wi'i gooŋga. 38Mi neli on sodugo haa on kuuwaay sam, woɗɓe kuuwi, onon boo on ɗon naftoro kuuɗe maɓɓe.”
39Samariya'en ɗuuɗɓe nder berniwol man nuɗɗini Yeesu ngam seedamku ngu debbo seeduno: “O yecci yam ko mi waɗi fuu.” 40Ngam maajum, nde Samariya'en ngari haa Yeesu, ɓe tori mo o jooɗo haa maɓɓe. Yeesu jooɗi ton nyalɗe ɗiɗi. 41Ɗuuɗɓe nuɗɗini Yeesu ngam daliila bolle maako. 42Ɓe ɗonno mbi'a debbo: “Naa ngam daliila bolle ma fahin min nuɗɗini jonta, ammaa ngam minin bee ko'e amin min nani ko o wi'i, min anndi fakat kaŋko woni kisnoowo duniyaaru.”
Yeesu yamɗitini ɓiŋngel mawɗo
43Ɓaawo paɓɓuki Yeesu ton nyalɗe ɗiɗi, o acci ɓe, o dilli haa lesdi Galiili. 44Ngam Yeesu bee hoore muuɗum wi'no: “Annabiijo heɓataa tedduŋgal nder lesdi muuɗum.” 45Ammaa nde o yotti lesdi Galiili, yimɓe ton njaɓɓi mo booɗɗum, ngam ɓe ngi'i ko o waɗno nder Urusaliima nder juulde Paska. Ngam kamɓe boo ɓe yahnooɓe juulde man.
46Nden Yeesu lori haa wuro Kana nder lesdi Galiili, haa o waylitino ndiyam, o laatinno ɗam inaboojam go. Woodino wakiiliijo laamiiɗo haa Kafarnahum ton, ɓiyum nyawɗo. 47Nde o nani Yeesu wari diga lesdi Yahudiya, o ɗon nder lesdi Galiili, o yehi haa maako, o tori mo o yaha o yamɗitina ɓiŋngel maako gonnooŋgel daande maayde. 48Yeesu wi'i mo: “To on ngi'aay alaamaaji e kaayeefiiji, on nuɗɗintaa!” 49Wakiiliijo go wi'i mo: “Moodibbo, war saare am hiddeko ɓiŋngel maaya!” 50Yeesu wi'i mo: “Hootu, ɓiŋngel ma yeeɗiti.” Goɗɗo oo nuɗɗini ko Yeesu wi'i mo, o hooti. 51Diga o ɗon dow laawol tawon, o fotti bee huuwooɓe maako, ɓe mbi'i mo: “Ɓiŋngel maaɗa yamɗiti.” 52O ƴami ɓe: “Wakkatiire ndeye ngel heɓi daama?” Ɓe njaabi mo: “Keenya deydey zuura yontere acci ngel.” 53Baaba maagel siftori ɗum waɗi deydey saa'iire nde Yeesu wi'no mo: “Ɓiŋngel maaɗa yeeɗiti.” Nden kaŋko e yimɓe saare maako fuu ɓe nuɗɗini Yeesu.
54Kanjum woni kaayeefiwol ɗiɗaɓol ngol Yeesu waɗi ɓaawo o wurti Yahudiya, o warti Galiili.