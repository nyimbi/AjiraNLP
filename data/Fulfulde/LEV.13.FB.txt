Umrooje dow kuuduuje
1Jawmiraawo wi'i Muusa e Haruna: 2“To goɗɗo woodi ɓuudi malla fuufre malla irin faarde feere haa ɓanndu mum, to warti ɗum saɗawre koo ndeyeere, sey ɓe ngadda mo yeeso Haruna, limanjo malla yeeso goɗɗo danygol Haruna. 3Limanjo laara huuduure laral man. To suufuwol nder huuduure laatake daneewol, huuduure boo ɓuri luggugo dow laral taariiŋgal nde, nden kam ɗum saɗawre fakat. Limanjo laaran nyawɗo oo, seedoto o coɓɗo. 4Ammaa to irin faarde haa ɓanndu maako ranwi, ɓuraay luggugo dow laral taariiŋgal nde, suufuwol boo ranwaay, nden kam limanjo sennda mo bee yimɓe nyalɗe joweeɗiɗi. 5Nyannde joweeɗiɗawre limanjo laara mo fahin. To o yi'aay huuduure ɓesdake, nde wa'i bana naane, sey o sennda mo bee yimɓe nyalɗe joweeɗiɗi fahin. 6Nyannde joweeɗiɗawre limanjo laara mo fahin. To o yi'i huuduure ustake, yaajaay haa laral, sey o seedo goɗɗo man o laaɓɗo, ɗum fuufre meere non. Sey goɗɗo man loota limce mum ngam o laaɓa. 7Ammaa to fuufre ɓesdake haa laral maako, ɓaawo limanjo seedi mo o laaɓɗo, sey o waŋga yeeso limanjo kadiboo. 8Limanjo laara mo fahin. To fuufre ɓesdake haa laral maako fakat, limanjo seedoto mo o coɓɗo, ngam ɗum saɗawre fakat.
9To saɗawre koo ndeyeere naŋngi ɓanndu goɗɗo, sey ɓe ngadda mo yeeso limanjo. 10Limanjo laara mo. To o woodi ɓuudi ndi ranwini laral e suufuwol maari, ndi laatake huuduure hallunde, 11nden kam ɗum saɗawre duurnde. Limanjo seedo mo o coɓɗo. Walaa haaje o sennda mo bee yimɓe ngam linyugo haala nyawu man, ngam coɓki maako waŋgi. 12To saɗawre man ɓesdake, fiilti ɓanndu goɗɗo fuu, 13nden kam limanjo laara mo. To limanjo yi'i nde fiilti ɓanndu maako fuu, sey o seedo mo o laaɓɗo. Ɓanndu maako fuu ndu raneeru, ngam maajum o laaɓɗo. 14Ammaa to huuduure fetti haa maako, nden kam o coɓɗo. 15Limanjo laara mo fahin. To o yi'i huuduure fetti haa maako, sey o seedo mo o coɓɗo. Huuduure bana nde'e woni alaama saɗawre, ngam maajum o coɓɗo. 16Ammaa to huuduure man yamɗitake, laati raneere, sey o yaha haa limanjo. 17Limanjo laara mo fahin. To huuduure maako ranwi, limanjo seedoto mo o laaɓɗo.
18To goɗɗo woodi huuduure hallunde haa ɓanndu mum, nde yamɗiti, 19ammaa haa nokkuure maare ɓuudi ndaneeri malla irin faarde raneere bana woɗeere seɗɗa seɗɗa waɗi, sey o yaha haa limanjo. 20Limanjo laara mo. To irin faarde man ɓuri luggugo dow laral taariiŋgal nde, suufuwol dow maare laatake daneewol boo, nden kam limanjo seedoto mo o coɓɗo. Ɗum saɗawre fuɗɗi nder huuduure hallunde man. 21Ammaa to limanjo laari mo, suufuwol dow irin faarde man ranwaay, nde ɓuraay luggugo dow laral taariiŋgal nde, nde furɗi boo, sey limanjo sennda mo bee yimɓe nyalɗe joweeɗiɗi. 22To nde ɓesdake haa laral, limanjo seedoto mo o coɓɗo, ɗum saɗawre fakat. 23Ammaa to nde waylaaki, ɓesdaay mawnugo, nden kam ɗum ɓattarre feere tan, limanjo seedo mo o laaɓɗo.
24To goɗɗo woodi wulannde yiite haa ɓanndu mum, ɓattarre man ranwi bana woojan seɗɗa seɗɗa, 25sey limanjo laara mo. To suufuwol dow maare laatake daneewol, nde ɓuri luggugo dow laral taariiŋgal nde boo, nden kam ɗum saɗawre fuɗɗi nder wulannde man. Sey limanjo seedo mo o coɓɗo. 26Ammaa to suufuwol dow ɓattarre man ranwaay, nde ɓuraay luggugo dow laral taariiŋgal nde, nde furɗi boo, sey limanjo sennda mo bee yimɓe nyalɗe joweeɗiɗi. 27Nyannde joweeɗiɗawre limanjo laara mo fahin. To ɓattarre ɓesdi yaajugo, nden kam ɗum saɗawre, limanjo seedo mo o coɓɗo. 28Ammaa to ɓattarre go waylaaki, ɓesdaay mawnugo, furɗi boo, nden kam ɗum ɓuudi meere. Limanjo seedoto mo o laaɓɗo, ngam ɗum ɓattarre yiite tan.
29To gorko malla debbo woodi huuduure haa laral hoore malla wakkude, 30sey limanjo laara huuduure man. To nde ɓuri luggugo dow laral taariiŋgal nde, suufuwol dow maare boo oolɗi, ɗiggi, nden kam ɗum metemetelde haa laral hoore malla haa wakkude. Limanjo seedoto mo o coɓɗo. 31To limanjo laari huuduure man, nde ɓuraay luggugo dow laral taariiŋgal nde, ammaa gaasa ɓaleeha walaa dow maare, sey limanjo sennda marɗo metemetelde oo bee yimɓe nyalɗe joweeɗiɗi. 32Nyannde joweeɗiɗawre limanjo laara nde fahin. To metemetelde man ɓesdaay yaajugo, suufuwol oolol walaa dow maare, nde ɓuraay luggugo dow laral taariiŋgal nde boo, 33sey o laɓa hoore maako, ammaa o acca pellel metemetelde man. Limanjo sennda mo bee yimɓe nyalɗe joweeɗiɗi fahin. 34Nyannde joweeɗiɗawre limanjo laara mo fahin. To pellel ngel ɓesdaay yaajugo, ɓesdaay luggugo dow laral taariiŋgal ngel, limanjo seedoto mo o laaɓɗo. Sey o loota limce maako ngam o laaɓa. 35Ammaa to metemetelde nde'e ɓesdi yaajugo dow laral ɓaawo limanjo seedi mo o laaɓɗo, 36sey limanjo laara mo fahin. To o yi'i nde ɓesdake haa laral, walaa haaje o ɗaɓɓita oolɗugo gaasa: O coɓɗo. 37Ammaa to metemetelde man ɓesdaay, gaasa ɓaleeha mawni dow maare boo, nden kam nde yamɗiti. Goɗɗo go o laaɓɗo, limanjo boo seedoto mo o laaɓɗo.
38To gorko malla debbo woodi irin faarde raneere haa ɓanndu mum, 39sey limanjo laara mo. To o yi'i nde ranwaay tal, nden kam ɗum fuufre meere haa laral goɗɗo man, o laaɓɗo.
40-41To gaasa ittake haa hoɓɓudu goɗɗo malla haa tiinde maako, ɗum soɓnataa mo. 42Ammaa to haa fellere man huuduure raneere bana woojan seɗɗa seɗɗa waŋgi haa ton, nden kam ɗum saɗawre. 43Limanjo laara mo. To haa huuduure man ɓuudi ndaneeri bana boɗeejum seɗɗa seɗɗa waɗi ton, nanndunde saɗawre, 44sey limanjo seedo mo o coɓɗo, ngam daliila saɗawre haa hoore maako.
45Goɗɗo mo saɗawre koo ndeyeere waɗi ɗum, ɓorno limce ceekaaɗe. O yoofa gaasa hoore maako, o sudda wakkude maako, o wi'a bee sawtu: Mi coɓɗo! Mi coɓɗo! 46Saa'i nyawu man ɗon haa maako tawon, o coɓɗo. Taa o wonda bee yimɓe woɗɓe, o jooɗo yaasi saŋngeere.”
Umroore dow kuuje puunɗe
47“To puunol waɗi haa limce gaasa baali malla leŋ, 48non boo haa kuuje cannyiraaɗe gaasa baali malla leŋ, koo haa laral ndabbaawa malla kuuwraaɗum bee laral boo, 49to ɗum laatake boɗeejum seɗɗa malla haako-haakoojum seɗɗa dow limce malla dow laral malla haa kuuje cannyaaɗe, koo huunde huuwraande bee laral koo ndeyeere, nden kam ɗum puunol nyaamoowol. Sey ɓe kolla ɗum limanjo. 50O laara ɗum, nden o maɓɓa ɗum nyalɗe joweeɗiɗi. 51Nyannde joweeɗiɗawre o laara ɗum fahin. To puunol ɓesdi yaajugo dow limce malla dow laral malla haa kuuje cannyaaɗe, koo huunde huuwraande bee laral koo ndeyeere, nden kam huunde man soɓi. 52Limanjo wula nde, ngam ɗum puunol nyaamoowol. Doole o wula nde bee yiite.
53Ammaa to limanjo yi'i puunol ɓesdaay yaajugo dow huunde man, 54sey o umra lootugo nde. Nden o maɓɓa nde nyalɗe joweeɗiɗi fahin. 55Ɓaawo man o laara nde kadiboo. To noonde puunol waylake, koo to nde ɓesdaay yaajugo boo, huunde man soɓi. Sey nde wule bee yiite. Teema puunol waɗi haa wakeere nde'e malla haa wakeere ndeya, ɗum gootum. 56Ammaa to limanjo yi'i puunol furɗi, sey o seeka pellel puunŋgel, o itta ngel diga limce malla laral. 57To puunol fuɗɗiti dow limce malla dow laral malla haa kuuje cannyaaɗe, koo huunde huuwraande bee laral koo ndeyeere, nden kam ɗum puunol ɓesdotooŋgol. Sey huunde man wule bee yiite. 58To ɓe looti huunde, puunol boo ittake, sey nde loote fahin, ngam nde laaɓa.
59Kanjum woni umroore dow puunol haa limce gaasa baali malla leŋ, non boo haa kuuje kuuwraaɗe bee laral.”