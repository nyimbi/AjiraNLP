Tuurtol Koora e Datan e Abiram
1Koora ɓii Yicehar ɓii Kehat ɓii Lewi bee Datan e Abiram, ɓiɓɓe Eliyabu e Oon ɓii Pelet 2tuurtani Muusa, worɓe teemeɗɗe ɗiɗo e cappanɗe njowo, ardiiɓe Isra'iila ewnaaɓe, manaaɓe nder ummaatoore fuu kawtani ɓe. 3Ɓe kawti dow Muusa e Haruna, ɓe mbi'i: “On ƴaɓɓi keerol baawɗe mon. Yimɓe ummaatoore fuu ɓe senaaɓe, Jawmiraawo boo ɗon caka maɓɓe. Koni ɓurnoton ko'e mon dow mooɓtorde Jawmiraawo?”
4Nde Muusa nani ɗum, o sujidi. 5Nden o wi'i Koora e tokkiiɓe ɗum fuu: “Jaŋngo fajiri Jawmiraawo anndinan en moy woni mo muuɗum, moy laati cenaaɗo. O ɓadinan mo yeeso maako, o ɓadinan mo o suɓata ɗum yeeso maako. 6An e ummaatoore ma fuu, mbaɗe ɗu'um: Koo'e pehe uurorɗe. 7Jaŋngo fajiri mbaate ƴulɓe yiite e uurle nder maaje, njahre ɗum yeeso Jawmiraawo. Nden kam en ngi'an mo Jawmiraawo suɓata, laatiiɗo cenaaɗo boo. Onon Lewi'en on ƴaɓɓake keerol baawɗe mooɗon!”
8Muusa tokki wi'ugo Koora: “Nane, onon Lewi'en! 9Allah Isra'iila suɓi on caka ummaatoore muuɗum fuu, ɓaditini on bee muuɗum, haa on njaggano mo haa jooɗorde maako. O darni on yeeso Isra'iila'en haa on kuuwa yeeso maɓɓe boo. Ɗum he'aay on na? 10O ɓaditini on bee maako, an bee banndiraaɓe ma Lewi'en fuu. Nden nii on ɗon ɗaɓɓa boo kuugal limanku! 11Fakat, an bee mooɓre ma fuu, on ɗon tuurtana Jawmiraawo. Haruna o moy haa on ngurŋgurta dow maako?”
12Nden Muusa neli, ewni Datan e Abiram, ɓiɓɓe Eliyabu, ammaa ɓe mbi'i: “Min ngarataa! 13A wurtini min diga lesdi keewndi kosam e njumri, ngam mbarugo min nder ladde nde'e. Ɗum he'aay na? A yiɗi boo laamanaago min na? 14Kayya! A yahraay min nder lesdi keewndi kosam e njumri, a marnaay min gese e inabooje. A yiɗi bilkiɗingo min na? Min ngarataa!” 15Muusa tikki masin, wi'i Jawmiraawo: “Taa jaɓ dokke maɓɓe! Mi jaɓaay koo wamnde woore haa maɓɓe. Mi waɗaay koo gooto maɓɓe kalluɗum boo!”
16Muusa wi'i Koora: “An, mooɓre ma fuu e Haruna, mbaŋge jaŋngo yeeso Jawmiraawo. 17Koo moy mooɗon hoo'a feho uurorgo, waɗa uurle nder maago, yahra ɗum yeeso Jawmiraawo, waato pehe teemeɗɗe ɗiɗi e cappanɗe jowi. An e Haruna, onon boo koo'e ɗe mooɗon.” 18Ɓe mbaɗi bana non. Koo moy hoo'i feho mum, waɗi ƴulɓe yiite e uurle nder maago, dari haa nastirde laymaaru fottirde, hawtaade bee Muusa e Haruna. 19Koora mooɓti jama'aare fuu yeeso nastirde laymaaru fottirde.
Nden tedduŋgal Jawmiraawo waŋgani ummaatoore fuu. 20Jawmiraawo wi'i Muusa e Haruna: 21“Ndaaye bee ummaatoore nde'e, haa mi halka nde jonta nii.” 22Ammaa Muusa e Haruna cujidi, mbi'i: “Yaa Allah, an hokki marɗum ɓanndu fuu yoŋki. To gooto waɗi hakke, a tikkanan ummaatoore fuu na?” 23Jawmiraawo jaabi Muusa: 24“Umru yimɓe fuu ndaayo nokkuure haa Koora e Datan e Abiram njooɗi.” 25Muusa ummi, yahdi bee ndotti'en Isra'iila haa Datan e Abiram. 26Nden o wi'i ummaatoore: “Ndaaye laymaaji halluɓe ɓe'e, taa meeme ko ɓe mari sam, to on ngiɗaa on nattida bee maɓɓe daliila hakkeeji maɓɓe fuu!” 27Yimɓe ndaayi nokkuure haa Koora e Datan e Abiram njooɗi.
Datan e Abiram ngurti, ɗon ndari haa dammuɗe laymaaji muuɗum'en, kamɓe e rewɓe maɓɓe e ɓikkoy maɓɓe e taaniraaɓe maɓɓe. 28Muusa wi'i yimɓe: “Ndaa bana nii anndirton Jawmiraawo neli yam huuwugo kuuɗe ɗe'e fuu e mi huuwaay ɗe bee anniya am. 29To worɓe ɓe'e maayi bana yimɓe fuu maayrata, to balɗe maɓɓe timmi bana balɗe yimɓe fuu timmirta, nden kam naa ɗum Jawmiraawo neli yam. 30Ammaa to Jawmiraawo waɗi ko meeɗaay laataago, to lesdi maɓɓitake, moɗi ɓe, kamɓe e maral maɓɓe fuu, to ɓe njippake haa joonde maayɓe bee yoŋki, nden kam on anndan ɓe njawi Jawmiraawo!”
31Nde Muusa timmini wi'go ɗum, lesdi seeki les kosɗe Datan e Abiram, 32maɓɓiti, moɗi ɓe, kamɓe e ci'e maɓɓe non boo yimɓe Koora e ko ɓe mari fuu. 33Ɓe njippi bee yoŋki haa joonde maayɓe, kamɓe e maral maɓɓe fuu. Lesdi maɓɓi dow maɓɓe, ɓe kalki caka ummaatoore. 34Isra'iila'en wonɓe kommbi maɓɓe fuu nani gookaali maɓɓe, ndoggi, mbi'i: “Taa lesdi moɗa en, enen boo!”
35Yiite iwi haa Jawmiraawo, nyaami worɓe teemeɗɗe ɗiɗo e cappanɗe njowo, lii'nooɓe uurle go.