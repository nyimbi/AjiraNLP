Umroore dow senaaɓe
1Jawmiraawo umri Muusa, 2o wi'a yimɓe Isra'iila ni'i: “To gorko malla debbo togake togayeere ngam laataago Naziriijo ngam Jawmiraawo, 3nden kam taa o yara inaboojam e nguykinoojam sam. Taa o yara koo lammuɗam mbaɗaaɗam bee inaboojam malla nguykinoojam feere, koo ndiyam inabooje boo. Taa o nyaama ɓiɓɓe inabooje kecce malla joorɗe. 4Wakkati togayeere maako fuu, taa o nyaama koo ɗume ko iwi haa inabohi, koo aawdi malla laral inabooje boo.
5Wakkati togayeere maako fuu, taa beluhi meema hoore maako. Wakkati man fuu, o acca gaasa hoore maako e wakkude maako mawna, haa to nyalɗe togayeere maako timmi. 6Wakkati man boo, taa o ɓadito maayɗo 7koo to baaba maako malla daada maako malla deerɗiiko gorko malla debbo maayi, taa o soɓna hoore maako bee ɓaditaago maayɗo, ngam o cenaaɗo ngam Allah. 8Wakkati togayeere maako fuu o cenaaɗo ngam Jawmiraawo.
9To goɗɗo maayi bee juhuki kommbi maako, soɓni gaasa hoore maako, sey o laɓa ka, o laɓa ka nyannde joweeɗiɗawre, nden o laaɓan. 10Nyannde joweetataɓre o waddana limanjo pooli masar ɗiɗi malla pooloy ɗiɗoy haa nastirde laymaaru fottirde. 11Limanjo lii'o gootel ngam ittuki hakke, gootel boo o wulana ngel Allah. Bana non o heɓnirta mo yaafuye hakke maako, ngam o soɓi bee meemugo maayɗo. Nden o sena hoore maako kadiboo. 12O laato cenaaɗo Jawmiraawo fahin, ngam saa'i cenki maako naane nafaay, gaasa maako soɓi. Sey o wadda boo jawgel ngel nduuɓu, ngel kirseteeŋgel ngam joɓki aybe maako.
13Ndaa umroore dow Naziriijo mo timmini wakkati togayeere maako: Ɓe njahra mo haa nastirde laymaaru fottirde. 14O waddana Jawmiraawo dabbaaji tati ɗi ngalaa aybe, jawgel ngel nduuɓu guleteeŋgel e bortel ngel nduuɓu kirseteeŋgel ngam ittuki hakke e njawdiri mbaalu kirseteendi ngam kawtal yimɓe bee Allah. 15O wadda boo silaawo tamseeje ɗe kuroori njiiɓaandi bee nebbam e tamseeje bette tamsaaɗe bee nebbam, ɗe fuu ɗe ufnaaka. Non boo dokke nyaamdu e dokke dufeteeɗe bana ko haani. 16Limanjo lii'ano Jawmiraawo kuuje ɗe'e fuu, taaskitina kirseteeŋga ngam ittuki hakke e nguleteeŋga. 17Nden o lii'ano Jawmiraawo njawdiri kirseteendi ngam kawtal yimɓe bee Allah, hawtaade bee silaawo tamseeje e dokke nyaamdu e dokke dufeteeɗe. 18Naziriijo man laɓa gaasa hoore mum coɓka haa nastirde laymaaru fottirde. Nden o sakkina ka nder yiite nge kirsaaŋga ngam kawtal yimɓe bee Allah ɗon wule dow muuɗum.
19Ɓaawo man limanjo hoo'a balawal njawdiri defaaŋgal e tamseere woore e tamseere wetnde boo woore nder silaawo, ɗe ufnaaka. O wallina ɗum fuu dow juuɗe Naziriijo laɓɗo gaasa hoore mum. 20Nden limanjo ɓaŋgta ɗum, lii'o ɗum yeeso Jawmiraawo, ɗum dokkal ceniiŋgal ngam limanjo, ɗum yowe dow biiwol ɓaŋgtaaŋgol e daŋngo ittaaŋgo. Ɓaawoɗon Naziriijo heɓan yarugo inaboojam fahin.
21Kanjum woni umroore dow Naziri'en waɗɓe togayeere. Ndaa dokkal ngal o waddanta Jawmiraawo, o ɓurna ɗum fodde jawdi maako. O hebbina togayeere maako fodde umroore cenki maako.”
Bolle barkiɗingo Isra'iila'en
22Jawmiraawo umri Muusa, 23o wi'a Haruna e ɓiɓɓe mum: “Sey on mbarkiɗina Isra'iila'en bana ni'i:
24Jawmiraawo barkiɗina on, ayna on!
25Jawmiraawo woonana on, mo'ana on!
26Jawmiraawo laara on bee yerduye muuɗum, hokka on salaaman! 27Bana non ɓe mbarkiɗinirta Isra'iila'en bee innde am, min boo mi barkiɗinan ɓe.”