1Min Pol, hawtaade bee Silas e Timote, min ɗon mbinndana on, onon jama'aare nuɗɗinɓe haa Tessaloniiki, ɓe Allah, Baabiraawo meeɗen e Jawmiraawo meeɗen Yeesu Almasiihu:
2Allah Baabiraawo e Jawmiraawo meeɗen Yeesu Almasiihu, ndokka on mo'ere e salaaman.
Kiita saa'i loraaki Almasiihu
3Onon deerɗiraaɓe, sey min ngetta Allah foroy ngam daliila mooɗon. Ɗum pottuɗum, ngam nuɗɗinki mooɗon ɗon mawna masin, yiide nde marɗon hakkunde mooɗon boo ɗon ɓesdo yeeso yeeso. 4Kanjum waɗi min ɗon mantoro on nder jama'aaje yimɓe Allah goɗɗe, ngam on ɗon tabiti nder nuɗɗinki mooɗon, koo nde on ɗon munyana toonyaaŋge e boneeji.
5Boneeji ɗi'i ngoni alaama kiita Allah ngooŋɗuka. Kanji laatinta on heƴiiɓe nastugo laamu Allah, ngu njaroton bone daliila mum. 6Allah o adiliijo: O torran torranɓe on. 7O Hokkan on siwtaare, onon torraaɓe hawtaade bee amin saa'i Jawmiraawo meeɗen Yeesu waŋgata diga asama e malaa'ika'en maako semmbiɗɓe. 8O wardan bee yiite huɓɓanŋge ngam hiitaago heefeerɓe ɓe anndaa Allah e ɓe ɗowtanaaki linjiila Jawmiraawo meeɗen Yeesu. 9Ɓe halketeeɓe halkere duumiinde, ɓe senndeteeɓe daayiiɗum bee Jawmiraawo e baawɗe mum tedduɗe. 10Ɗum laatoto nyalaade nde o warata. Nden senaaɓe teddinan mo, nuɗɗinɓe mo fuu kayɗinan laarugo mo. Onon boo on nuɗɗini seedamku amin.
11Ngam man min ɗon torano on foroy, ngam haa Allah meeɗen tawa on heƴiiɓe ngam ewnaandu ndu o ewnori on. Bee baawɗe maako, o walla on hebbitingo anniyaaji mooɗon booɗɗi fuu, o timmitina kuugal nuɗɗinki mooɗon fuu boo. 12Bana nii innde Jawmiraawo meeɗen Yeesu teddinirte nder mooɗon, onon boo on teddinte nder maako. Ɗum fuu ɗum laatoto daliila mo'ere Allah meeɗen e Jawmiraawo meeɗen Yeesu Almasiihu.