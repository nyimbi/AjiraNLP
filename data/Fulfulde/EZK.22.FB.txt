Zunuubaaji Urusaliima
1Ndaa Jawmiraawo wolwani yam, wi'i: 2“An, ɓii-Aadama, a hiitoto berniwol keewŋgol ƴiiƴam na? Waŋginan ngol kuuɗe maagol cemtiniiɗe fuu. 3Yeccu ngol: Ndaa nii Allah Jawmiraawo wi'i: Saa'i ma waɗi, ngam a rufi ƴiiƴam yimɓe ma, a soɓi ngam a waɗani hoore ma labbi. 4A aybuɗo ngam daliila ƴiiƴam ɗam a rufi, labbi ɗi a waɗi coɓni ma. Bana non a rammitiniri balɗe ma, a yotti kaakaadi duuɓi ma. Ngam maajum mi accan ummaatooje lesɗe fuu kuɗe, njance. 5Ɓadiiɓe e daayiiɓe fuu njancete, ngam a soɓni innde ma bee jiiɓre ma mawnde masin. 6Mawɓe Isra'iila fuu ɗon koolo baawɗe muuɗum'en, ɗon ndufa ƴiiƴam nder maaɗa. 7Yimɓe nder maaɗa ɗon njawo saaro'en muuɗum'en. Ɓe ɗon toonyo hoɗɓe, ɓe ɗon ɓilla atiime'en e rewɓe yurumɓe. 8A yawi nokkuuje am ceniiɗe, a soɓni nyalɗe ciwtorɗe ɗe ndarnumi boo. 9Yimɓe nder maaɗa ɗon mbaɗa tufle dow woɗɓe ngam mbarugo ɓe. Woɗɓe ɗon nyaama kirsanaaɗum labbi dow kooseeje. Woɗɓe ɗon mbaɗa cemtiniiɗum. 10Woɗɓe ɗon mbaalda bee rewɓe baabiraaɓe muuɗum'en. Woɗɓe ɗon ndoola haylooɓe ngam baaldal. 11Woodi waɗooɓe kuuje nyidduɗe bee rewɓe heeddiɗɗiraaɓe muuɗum'en, non boo waaldooɓe bee rewɓe ɓiɓɓe muuɗum'en e waaldooɓe bee deerɗiraaɓe muuɗum'en rewɓe ɓe baaba gooto. 12Woɗɓe nder maaɗa ɗon njaɓa caahuuji ngam mbarugo yimɓe. Woɗɓe ɗon njowana heeddiɗɗiraaɓe muuɗum'en ndiyam nyamaande, ɓe ɗon ɓilla ɓe ngam heɓugo riba kalluka. Fakat, a yejjiti yam!” Non Allah Jawmiraawo wi'i.
13“Ndaa, mi hellan juuɗe am ngam daliila riba ma kalluka e dufki ƴiiƴam nder maaɗa. 14Saa'i mbaɗanmi kiita bee ma, ɓernde ma e juuɗe ma maran semmbe na? Min Jawmiraawo wi'i ɗum, mi waɗan ɗum boo. 15Mi saŋkitan yimɓe ma nder ummaatooje e lesɗe fuu, haa mi wurtina kuuɗe ma coɓɗe nder maaɗa. 16A soɓnan hoore ma yeeso ummaatooje, bana non paamrata min woni Jawmiraawo.”
Isra'iila nder ɓolinirde Allah
17Ndaa Jawmiraawo wolwani yam, wi'i: 18“Ɓii-Aadama, yimɓe Isra'iila nafataa yam. Ɓe nanndi bee jillindirɗum jamɗe mboɗeeri e ɓaleeri e jamɗe goɗɗe, nder ɓolinirde, ɓe laatanaaki yam bana cardi. 19Min Allah Jawmiraawo wi'i ɓe: Onon fuu on nafataa ngam on laati bana jamɗe jillindiraaɗe. Ngam maajum mooɓtanmi on nder Urusaliima, 20bana goɗɗo hawtata cardi e jamɗe mboɗeeri e ɓaleeri e jamɗe goɗɗe nder ɓolinirde. Tikkere am saatunde ɓolinan on bana yiite ɓolinirta jamɗe. 21Mi mooɓtan on nder Urusaliima, mi huɓɓa yiite les mooɗon, mi ɓolina on bee tikkere am saatunde. 22Bana goɗɗo ɓolinirta cardi nder ɓolinirde, bana non ɓoliniranmi on nder Urusaliima. Nden kam on paaman min Jawmiraawo rufi tikkere am dow mooɗon.”
Hakkeeji mawɓe Isra'iila
23Ndaa Jawmiraawo wolwani yam, wi'i: 24“Ɓii-Aadama, yeccu Urusaliima: Nder nyalaade tikkere am, a nanndi bee lesdi ndi heɓaay iyeende, ndi soofaay. 25Annabi'en ma nanndi bee mbarooga ubbanŋga, ceekanŋga ko nga faɗɗi. Ɓe ɗon mbara yimɓe, ɓe ɗon njaɓta riskuuji e kuuje marɗe saman, ɓe ɗon ɗuɗɗina rewɓe yurumɓe nder berniwol. 26Liman'en ɗon luuta tawreeta am, ɓe ɗon coɓna kuuje cenaaɗe, ɓe cenndindirtaa ceniiɗum bee ko senaaki, ɓe ekkitintaa yimɓe haala laaɓɗum e coɓɗum, walaa ko yaali ɓe bee nyalɗe ciwtorɗe ɗe ndarnumi boo. Ngam daliila man yimɓe teddintaa yam. 27Mawɓe caka maɓɓe nanndi bee caafaali ceekanɗi ko ɗi paɗɗi. Ɓe ɗon mbara yimɓe ngam ɓe keɓa riba kalluka. 28Annabi'en cuddi hakkeeji ɗi'i fuu bana ranwinooɓe cuuɗi. Ɓe ɗon ngi'a wahayuuji meere, ɓe ɗon pewa bee waɗugo hatti. Ɓe ɗon mbi'a: Ndaa nii Allah Jawmiraawo wi'i. Ammaa min Jawmiraawo mi wolwanaay ɓe. 29Yimɓe lesdi ɗon toonyo, ɗon njaɓta. Ɓe ɗon ɓilla laafuɓe e talaka'en, ɓe ɗon mbaɗa hoɗɓe rikici. 30Caka maɓɓe, mi ɗaɓɓiti goɗɗo darnanɗo mahol ngam faddaago ɓe, darotooɗo nder ceekli maagol yeeso am ngam aynugo lesdi, ngam taa mi nattina ndi. Ammaa mi tawaay koo gooto. 31Ngam man ndufmi tikkere am dow maɓɓe, mi halki ɓe bee yiite. Mi lorni aybeeji maɓɓe dow ko'e maɓɓe.” Non Allah Jawmiraawo wi'i.