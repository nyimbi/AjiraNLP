Hawtananɓe yimɓe Allah
1Ndaa nii Jawmiraawo wi'i: “Kakkilane kiita ngooŋɗuka, mbaɗe kuuɗe adiliije. Ngam kisndam am ɓadake yottaago, adilaaku am ɓadake waŋgugo. 2Barka laatanto neɗɗo baɗanɗo ɗum, ɓii Aadama jogotooɗo ɗum, kakkilananɗo nyannde siwtorde ngam taa o soɓna nde, aynanɗo juŋngo mum ngam taa waɗa halleende sam.”
3Jananno mo hawtani yimɓe Jawmiraawo, taa wi'a: “Fakat Jawmiraawo senndirtam bee ummaatoore mum!” Taa cortaaɗo wi'a: “Ndaa, mi lekki joorki!” 4Ngam Jawmiraawo wi'i sortaaɓe: “To on kakkilani nyalɗe ciwtorɗe am, to on mbaɗi ko fottani yam, to on tabiti nder alkawal am, 5nden kam mi hokkan on ko ɓurata ɓiɓɓe worɓe e rewɓe, waato ciftinorɗum e daraja nder suudu am, caka mahi saare am. Inɗe mon nduumoto, ittataake sam.”
6Jananɓe hawtananɓe yimɓe Jawmiraawo ngam jagganaago mo, yiɗɓe innde Jawmiraawo ngam laataago suka'en maako, hakkilananɓe nyannde siwtorde ngam taa ɓe coɓna nde e jogotooɓe alkawal am, 7mi yahran ɓe haa hooseere am seniinde, mi seynan ɓe nder suudu do'a am. Mi yerdoto guleteeɗi maɓɓe e kirseteeɗi ɗi ɓe lii'anto yam dow hirsirde am. Suudu am wi'ete suudu do'a ngam ummaatooje fuu. 8Jawmiraawo Allah mooɓtanɗo Isra'iila'en dahaaɓe wi'i: “Mi ɓesdanan mooɓtaaɓe mooɓteteeɓe woɗɓe.”
Kiita dow ardiiɓe Isra'iila
9Ngare, onon dabbaaji ladde e laynde fuu, haa on nyaama! 10Aynooɓe Isra'iila ɓe wumɓe, walaa ko ɓe anndi, ɓe dawaaɗi muukaaji, ɗi mbaawataa wohugo. Ɓe ɗon koyɗa, ɓe ɗon mbaali, ɓe ngiɗi ɗoyɗi. 11Ɓe dawaaɗi ɗuuɗa-suunooji ɗi kaarataa sam. Ɓe waynaaɓe ɓe paamataa sam, koo moy ɗon tokko laawol muuɗum. Koo moy maɓɓe ɗon ɗaɓɓita riba muuɗum kalluka tan. 12Koo moy ɗon wi'a: Ngare, sey mi ɗaɓɓita inaboojam. Njaren nguykinoojam haa nguyken! Jaŋngo boo nii non! Luttuɗam ɓuri ɗuuɗugo!