Ekkitinol gooŋgawol
1Ammaa an, sey a wolwa ko yahdata bee ekkitinol gooŋgawol. 2Yeccu worɓe nayeeɓe ɓe laato naŋgtiiɓe, ne'iiɓe, hakkilɓe, tabitiiɓe nder nuɗɗinki e yiide e munyal. 3Bana non boo rewɓe nayeeɓe laato senaaɓe nder yahdu muuɗum'en, taa ɓe laato nyo'ooɓe malla horɓe nguykinoojam, ammaa ɓe laato ekkitinooɓe ko wooɗi. 4Sey ɓe ekkitina derke'en rewɓe yiɗugo worɓe muuɗum'en e ɓikkoy muuɗum'en, 5haa ɓe laato hakkilɓe, laaɓɓe, suklaniiɓe kuuɗe ci'e muuɗum'en, wooɗɓe, ɗowtantooɓe worɓe muuɗum'en, ngam taa goɗɗo hallina wolde Allah.
6Wasa sukaaɓe boo haa ɓe laato hakkilɓe. 7An bee hoore ma laatana ɓe misaalu haa kuuɗe booɗɗe. Ekkitinol ma fuu daro dow gooŋga e ne'aare. 8Bolle ma laato laaɓɗe, bilaa feloore, ngam haa konne'en cemta, taa ɓe keɓa wolwugo kalluka koo kaye dow meeɗen.
9Maccuɓe boo, sey ɓe leestana jawmiraaɓe maɓɓe nder koo ɗume fuu, ɓe ngerdina ɓe. Taa ɓe ngaabo ɓe, 10taa ɓe ngujja jawmiraaɓe maɓɓe koo ɗume, ammaa ɓe laato hoolaaɓe timmuɓe foroy nder kuuɗe maɓɓe fuu, ngam haa yimɓe camɗina ekkitinol Allah Kisnoowo men.
11Ngam Allah waŋgini mo'ere mum laatiinde seeɓoore kisndam ngam yimɓe fuu. 12Mo'ere nde'e ɗon ekkitina en accugo geddal e suunooji duniyaaru, en njooɗo bee hakkiilo e adilaaku e kulol Allah nder duniyaaru jontaaru ndu'u. 13En ɗon ndeena nyalaade barkiɗinaande nde tammuɗen. Nyalaade nde'e, Yeesu Almasiihu, waato Allah meeɗen Mawɗo, Kisnoowo, waŋgan nder tedduŋgal muuɗum. 14Kaŋko o hokki yoŋki maako ngam meeɗen ngam haa o sootta en diga halleende fuu, o laɓɓini en haa en laato ummaatoore maako suɓaande, tiinotooɓe huuwugo kuuɗe booɗɗe.
15Kanjum, yeccu ɗum nanooɓe ma, wasa ɓe, fel ɓe bee baawɗe ma fuu. Taa accu koo gooto maɓɓe yawo ma.