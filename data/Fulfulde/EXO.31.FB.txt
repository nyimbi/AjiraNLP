Ewneeki Becaleel e Oholiyabu
1Fahin Jawmiraawo wi'i Muusa: 2“Heɗita mi suɓi Becaleel ɓii Uuri taaniraawo Huuru, mo lenyol Yahuuda. 3Mi hebbini mo Ruuhu am, bee hikma e faamu e anndal kuugal koo ngale fuu, 4haa o suurɗina kuuje, o huuwa kuuɗe kaŋŋeeri e cardi e njamndi mboɗeeri, 5o winnda dow kaa'e ngam takkugo, o seha leɗɗe, o timmina kuuɗe koo ɗeye fuu. 6Ndaa, mi hawtani mo Oholiyabu ɓii Ahisamak, mo lenyol Dan. Mi waɗi anndal nder ɓerɗe hakkilɓe woɗɓe boo, ngam haa ɓe mbaɗa ko mi umri ma fuu: 7Laymaaru fottirde e sundukru seedamku e jooɗorde ngam kefergal wonnde dow maaru e kuuje laymaaru fuu 8e taabal bee kuuje maagal fuu e jo'inirɗum pittirlaaji kaŋŋeeri laaɓndi bee kuuje maajum fuu e gulduɗum uurle 9e hirsirde bee kuuje maare fuu e daaro bee jo'inirɗum maago 10e limce dewal, waato limce ceniiɗe ngam Haruna, limanjo e limce ɓikkoy maako ngam kuugal limanku 11e nebbam cenirɗam e uureteeɗum belɗum ngam suudu seniindu. Ɓe mbaɗa koo ɗume fuu bana mi umri ma.”
Nyalaade siwtorde
12Jawmiraawo wi'i Muusa: 13“Anndin Isra'iila'en umrooje ɗe'e: Sey on kakkilana nyalɗe ciwtorɗe am, ngam ɗe laati alaama hakkunde am bee mooɗon haa gide mooɗon fuu, ngam haa anndon min woni Jawmiraawo, cenoowo on. 14Kakkilane nyalaade siwtorde, ngam nde seniinde haa mooɗon. Koo moy soɓni nde, o mbareteeɗo. Koo moy huuwi kuugal nder maare, o gurtinteeɗo diga jama'aare maako, ɓe mbara mo. 15On kuuwa kuuɗe mooɗon nyalɗe joweego, ammaa nyalaade joweeɗiɗawre ɗum nyalaade siwtorde senaande ngam Jawmiraawo. Koo moy huuwi kuugal nder maare, o mbareteeɗo. 16Sey Isra'iila'en kakkilana nyalaade siwtorde, ɓe mbaɗa siwtorde haa gide maɓɓe fuu. Ngam ɗum alkawal duumiiŋgal. 17Nyalaade siwtorde laati alaama hakkunde am e Isra'iila'en haa foroy. Ngam nder nyalɗe joweego min Jawmiraawo mi tagi asamanji e lesdi, ammaa nyannde joweeɗiɗawre mi siwti, mi foofti.”
18Nde Jawmiraawo timmini wolwango Muusa dow hooseere Sina, o hokki mo alluhaaje seedamku ɗiɗi, ɗe alluhaaje kaa'e binndaaɗe bee hoondu Allah.