1Haɓre hakkunde yimɓe Sawulu e yimɓe Daawuda duuri. Semmbe yimɓe Daawuda ɗon ɓesdo ammaa yimɓe Sawulu ɗon tampa.
Ɓiɓɓe Daawuda danyaaɓe haa Heburuun
(1 Habaruuji Nyalaaɗe 3:1-4)
2Daawuda danyi ɓiɓɓe worɓe haa Heburuun. Ndaa inɗe maɓɓe: Ahino'am mo Yisre'el danyani mo Amnon, afo maako. 3Abigayel laatinooɗo debbo Nabal, danyani mo Kiliyabu, ɗiɗaɓo maako. Tataɓo boo Absalom, innde daada mum Ma'aka, ɓii Talmay, laamiiɗo Gesur. 4Nayaɓo woni Adoniya, innde daada maako Haggit. Sefatiya woni njowaɓo, innde daada mum Abital. 5Njoweegoojo Yitiriyam, Egila woni daada maako. Daawuda danyi ɓe fuu haa Heburuun.
Abineer hawtani Daawuda
6Wakkati haɓre ɗonno tokki hakkunde saare Sawulu e saare Daawuda, baawɗe Abineer ɓesdi yeeso yeeso nder saare Sawulu.
7Nyannde go'o Isboset feli Abineer ngam daliila culaaɗo baaba maako Sawulu, innde culaaɗo oo Rispa ɓii Aya. O wi'i: “Koni mbaalduɗa bee culaaɗo baaba am?” 8Abineer ɓerni masin, o wi'i: “Mi zammboowo! Mi walaa amaana! Mi huuwani saare baaba ma Sawulu e banndiraaɓe muuɗum e soobiraaɓe muuɗum bee ɓernde am fuu. Mi ayni ma ngam taa nasta juuɗe Daawuda. Ammaa hannde a takkanammi haala debbo? 9Jawmiraawo hiito yam bee caatal to mi waɗanaay Daawuda ko Jawmiraawo hunani mo, 10o wi'no o ɓortan saare Sawulu diga laamu, o waɗa Daawuda laamiiɗo dow Isra'iila e Yahuuda fuu, diga Dan haa yotto Biirsaba.” 11Isboset waawaay jaabaago Abineer koo wolde woore, ngam o huli mo.
12Nden Abineer neli nelaaɓe haa Daawuda, o wi'i: “Naa a anndi mo mari baawɗe haa lesdi ndi na? Kadi haɓɓu alkawal bee am. Juŋngo am wondan bee maaɗa haa mi waylitane Isra'iila fuu.” 13Daawuda jaabi: “Booɗɗum, mi haɓɓan alkawal bee maaɗa. Ammaa woodi huunde woore nde ɗaɓɓanmi haa maaɗa: Sey a waddanammi Mikal ɓii Sawulu debbo hiddeko a wara, a yi'ammi.” 14Daawuda neli boo nelaaɓe haa Isboset, o wi'i mo: “Hokkitam debbo am Mikal. Mi ɓaŋri mo bee lare saadooniiku Filisti'en teemerre.” 15Isboset neli hoocugo mo haa goriiko Paltiyel ɓii Layis. 16Goriiko tokki mo bee bojji haa ɓe njotti Bahuriima. Nden Abineer wi'i mo: “Dillu jonta, hootu!” Nden o hooti.
17Abineer dawri bee ndotti'en Isra'iila. O wi'i ɓe: “Naa diga ɓooyma on ɗon ɗaɓɓa haa Daawuda wona laamiiɗo mon na? 18Kadi jonta woni saa'iire fottunde. Ciftore ko Jawmiraawo wi'no: Bee juŋngo jaggiiɗo am Daawuda kisnanmi yimɓe am Isra'iila'en juuɗe Filisti'en e konne'en muuɗum'en woɗɓe fuu.” 19Abineer wolidi bee yimɓe Benyamin boo. Nden o yehi haa Heburuun ngam haa o anndina Daawuda ko Isra'iila'en e yimɓe Benyamin narri waɗugo.
20Nde Abineer wari haa Heburuun, kaŋko e worɓe noogas, Daawuda waɗani ɓe nyaamduuji. 21Abineer wi'i mo: “Mi yahan jonta, mi mooɓta Isra'iila'en fuu, mi yahra ɓe haa maaɗa, barkaama. Sey ɓe kaɓɓa alkawal bee maaɗa, ngam haa a laato laamiiɗo mo a yiɗi laamanaago fuu.” Daawuda jaɓɓiti Abineer, kaŋko o dilli jam.
Yo'ab mbari Abineer
22-23Wakkati seɗɗa ɓaawoɗon Yo'ab e yimɓe Daawuda ngarti diga jaɓtol feere. Ɓe ngaddi keɓal ɗuuɗŋgal. Nde Yo'ab warti bee yimɓe muuɗum, o nani Abineer warino haa Heburuun haa Daawuda, Daawuda jaɓɓiti mo, o dilli jam. 24Ngam maajum Yo'ab yehi haa laamiiɗo, wi'i mo: “Ɗume mbaɗɗaa? Abineer wari haa maaɗa! Ngam ɗume accuɗa mo o dilli? 25Naa a anndi Abineer? O wari ƴoyrugo ma tan, ngam haa o heɓta taaskara ma e ko waɗata fuu.”
26Nde Yo'ab wurti saare laamiiɗo, o neli nelaaɓe ɓaawo Abineer ngam haa ɓe ngartira mo. Daawuda anndaa koo ɗume. Nelaaɓe tawi Abineer haa ɓulndu Sira. 27O lorti bee maɓɓe haa Heburuun. Yo'ab yahri mo feere maako haa nastirde berniwol, bana o yiɗi wolwango mo bee sirri. Ton o yuwi mo haa reedu, o maayi. Bana nii Yo'ab mbardiri mo ngam waataago deerɗum Asa'el mbaraaɗo.
28Nde Daawuda nani haala maajum, o wi'i: “Mi walaa aybe dow maayde Abineer, min bee yimɓe laamu am. Jawmiraawo woni ceedoowo yam. Ngam maajum kiita maako warataa dow amin haa foroy. 29Ka ukkano Yo'ab e banndiraaɓe mum. Foroy woɗɓe nder asŋgol maako nyawa nyawuji ilooji malla saɗawre, woɗɓe laato jiijiiɓe tuggiiɓe dow cabbi, woɗɓe maaya nder haɓre malla bee weelo.” 30Bana nii Yo'ab e Abisay mbardiri Abineer, ngam kaŋko o mbarno Asa'el, deerɗiraawo maɓɓe, nder haɓre haa Gibiyon.
Uwki Abineer
31Nden Daawuda umri Yo'ab e yimɓe wonduɓe bee muuɗum: “Ceeke limce mon, ɓorne limce buhuuje, ngam haa on mboya Abineer.” Nde ɓe ɗon njaha uwoygo mo, laamiiɗo Daawuda bee hoore muuɗum tokki naasiwo. 32Ɓe uwi Abineer haa Heburuun. Daawuda woyi bee sawtu haa yenaande maako, yimɓe fuu mboyi. 33Laamiiɗo yimi gimol boyki dow Abineer:
“Kayto Abineer,
ngam ɗume maayɗa
bana faataaɓe maayrata?
34Juuɗe ma kaɓɓaaka,
kosɗe ma naataay ge'elle.
Ammaa a maayi bana mbaraaɗo
mo waɗooɓe zunuuba mbari.”
Nde yimɓe nani ɗum, ɓe ɓesdi woyugo. 35Ɓaawoɗon ɓe tori Daawuda o nyaama seɗɗa hiddeko jemma waɗa, ammaa o sali. O huni: “Allah hiito yam naawɗum, to mi mettake nyaamdu koo nduye hiddeko naaŋge muta.” 36Yimɓe ngi'i no Daawuda woyri Abineer, ɗum fottani ɓe, ko o waɗi fuu fottani ɓe. 37Nyalaade maajum koo moy nder yimɓe Daawuda e nder Isra'iila fuu faami mbarki Abineer iwaay haa laamiiɗo. 38Kaŋko o wi'i saraaki'en maako: “On paamaay na? Hannde ardiiɗo mawɗo maayi nder Isra'iila. 39Koo mi laamiiɗo boo, mi tampuɗo hannde, ngam mi waawaay haɗugo ɓiɓɓe Seruyatu ɓe'e. Caatal maɓɓe salori yam. Jawmiraawo hiito ɓe deydey halleende maɓɓe.”