1Nyannde feere ɓiɓɓe Allah ngari haa ndaro yeeso Jawmiraawo. Sayɗaanu boo wari, darodi bee maɓɓe. 2Jawmiraawo ƴami mo: “Diga toy ngarɗaa?” Sayɗaanu jaabi: “Mi yiiloyi koo toy haa duniyaaru.” 3Jawmiraawo wi'i mo: “A hakkilani jaggiiɗo am Ayuba na? Irin maako walaa haa duniyaaru, o gooŋgaajo, kulɗo yam, daayiiɗo halleende. An yerɓi yam ukkango mo torraaji meere. Ammaa kaŋko, o ɗon tabiti nder gooŋgaaku tawon.” 4Sayɗaanu jaabi: “Laral ngam laral! Ko neɗɗo mari fuu, o hokkan ɗum ngam hisnugo yoŋki maako. 5Ammaa to a forti juŋngo ma, a naawni ɓanndu maako, nden kam o huɗete bee baŋguɗum!” 6Jawmiraawo wi'i Sayɗaanu: “Ndaa mo haa juŋngo ma, ammaa aynu yoŋki maako!” 7Sayɗaanu dilli. O nyawni Ayuba ɓuule kalluɗe diga jaaɓruɗe haa hoore.
8Ayuba jooɗi nder ndoondi, hoo'i heeɗo, ɗon nyaanyoro. 9Debbo maako wi'i mo: “Haa jonta a ɗon tabiti nder adilaaku. Huɗ Allah, nden maaya!” 10Ammaa Ayuba wi'i mo: “A ɗon wolwa bana debbo paataaɗo! En ɗon njaɓa hayru haa Allah, ngam ɗume sarru kam en njaɓataa?” Nder kuuje ɗe'e fuu, Ayuba waɗaay hakke dow Allah nder boliiɗe muuɗum.
11Soobiraaɓe Ayuba tato nani haala sarru ngu heɓi mo fuu. Ɓe ngari, koo moy diga nokkuure muuɗum: Elifas Temaniijo e Bildad Suhiijo e Cofar Na'amatiijo. Ɓe narri, ɓe ngari siŋkango mo e de'itingo mo. 12Nde ɓe eewi mo diga daayiiɗum, ɓe annditaay mo. Ɓe towni sawtu, ɓe mboyi, ɓe ceeki alkibbaaje maɓɓe, ɓe ukki collaaje dow ko'e maɓɓe heedi asama. 13Nden ɓe njooɗodi bee maako haa lesdi, nyalawmaaje joweeɗiɗi e jemmaaje joweeɗiɗi. Koo gooto maɓɓe wolwanaay mo, ngam ɓe ngi'i torra maako saati masin.