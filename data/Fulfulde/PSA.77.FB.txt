Ciftorki kuuɗe Allah mawɗe, caaliiɗe
1Ngam kaliifaajo gime. Yimre Asaf fodde daande “Yedutuun”.
2Mi wookanan Allah,
mi toroto mo bee sawtu ngam o nanammi.
3Nder wakkati ɓillaare, mi waylititto heedi Jawmiraawo,
koo bee jemma mi ɗon ɓaŋgta juuɗe am gal maako bilaa siwtaago,
ɓernde am sali de'ititgo.
4To mi siftori Allah, mi uuman.
To mi numi, ɓernde am sakloto.
5A ɗon haɗammi ɗaanaago,
mi saklake, mi wolwataa sam.
6Mi ɗon numta haala balɗe caaliiɗe,
mi ɗon siftora duuɓi ɓooymaaji.
7Mi ɗon waala numtugo gime am,
ndaa ko mi ƴamata hoore am:
8“Jawmiraawo wudini min haa foroy na?
O meetataa yerdaago min na?
9Mbooɗeeŋga maako dow amin
timmi haa foroy na?
O acci wolwango min haa abada na?
10Allah yejjiti enɗugo min na?
Ɓernuki maako haɗi hinnuye maako na?”
11Nden mbi'mi: “Ndaa ko ɓurata naawugo yam:
Ɓaŋiiɗo acci woonango min bana naane!”
12Sey mi siftora kuuɗe ma mawɗe, yaa Jawmiraawo,
mi siftora kaayeefiiji ɗi kuuwɗa ɓooyma,
13sey mi numta kuuɗe ma fuu,
mi numta kuuɗe ma mawɗe.
14Yaa Allah, laabi ma ɗi ceniiɗi!
Walaa ɗowanteeɗo mawɗo bana maaɗa.
15An woni Allah, baɗoowo kaayeefiiji,
a waŋgini baawɗe ma caka ummaatooje.
16A sootti yimɓe ma bee juŋngo semmbiɗŋgo,
a hisni danygol Yaakubu e Yusufu.
17Ndiyamji ngi'i ma, yaa Allah, ɗi kultori,
ndiyamji lugguɗi ndiwni.
18Duule ndufi iyeele,
mbaɗi pelmaali, cakkini ma'e.
19Felmaaŋgo ma felmi nder duluuru,
ma'e ma njaynani duniyaaru fuu,
lesdi dimmbi, diwni.
20A ta'i mbeela e maaje cemmbiɗɗe,
ammaa walaa mo yi'i batte ma.
21A ɗowi yimɓe ma bana tokkere
bee juuɗe Muusa e Haruna.