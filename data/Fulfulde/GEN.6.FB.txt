Halleende yimɓe e anniya Allah ngam halkugo ɓe
1Nde yimɓe puɗɗi ɗuuɗugo dow lesdi, ɓe danyi ɓiɓɓe rewɓe. 2Ɓiɓɓe Allah ngi'i ɓiɓɓe rewɓe yimɓe no mbooɗiri, ɓe cuɓi woɗɓe maɓɓe, ɓe te'i ɓe. 3Nden Jawmiraawo wi'i: “Ruuhu am wonataa nder neɗɗo foroy, ngam o maayoowo, balɗe ngeendam maako ɓurataa duuɓi teemerre e noogas (120).” 4Saa'i maajum, maapinndi'en ɗonno nder duniyaaru. Kamɓe laati maapinndi'en ɓooyma haa lesdi, manaaɓe. Ɓe ɗonno boo yaake ɓiɓɓe Allah kawtino bee ɓiɓɓe rewɓe yimɓe, ndanyidi ɓiɓɓe bee ɓiɓɓe rewɓe ɓe'e. Kamɓe ngoni doolɗooɓe, jam'en tedduŋgal. 5Jawmiraawo yi'i no halleende yimɓe ɗuuɗiri dow lesdi. Nyalaade fuu anniyaaji e numooji ɓerɗe maɓɓe kuucitani halleende. 6Numooji Jawmiraawo ngayliti ɓaawo nde o tagi yimɓe dow lesdi. Ɓernde maako naawi. 7O wi'i: “Mi nattinan yimɓe ɓe tagmi dow lesdi haa yotto dabbaaji e ladooji e colli. Mi tagataano ɗum.” 8Ammaa Nuuhu heɓi yerduye Jawmiraawo.
Allah hoo'i anniya hisnugo Nuuhu
9Ndaa habaru danygol Nuuhu: Nuuhu o adiliijo e timmuɗo caka yimɓe nder zamanuuru muuɗum. O tokki laawol Allah. 10O danyi ɓiɓɓe worɓe tato: Sem e Haamu e Yafet.
11Lesdi wonni haa yeeso Allah, ndi heewi toonyaare. 12Allah laari lesdi, ndaa ndi wonnake, ngam marɗum yoŋki fuu wonni yahdu muuɗum dow lesdi. 13Allah wi'i Nuuhu: “Mi annini timmingo tagle fuu. Lesdi heewi toonyaare ngam daliila yimɓe. Mi nattinan ɓe hawtaade bee lesdi fuu. 14Waɗanan hoore maaɗa koommbowal maŋngal, ngal leɗɗe gofir. A waɗa cuuɗi nder maagal, a sukka burɗe maagal bee taari, nder e yaasi fuu. 15Ndaa nii mbaɗirta ngal: Njuutirka maagal mara meetir teemerre e cappanɗe jowi (150), njaajirka maagal meetir noogas e jowi (25) e towirka maagal boo meetir sappo e jowi (15). 16Sey a hippa ngal, a waɗa wurdere haa koommbowal, nde reeta meetir gootel, haa les mbippu maagal. Waɗ dammugal koommbowal haa caka wuttudu maagal. Senndu towirka maagal haa waɗa cuuɗi tati, wooru dow wooru. 17Mi waddan ilam dow lesdi, ngam halkugo ko yeeɗata les asama, marndum poofɗe ngeendam. Ko woni dow lesdi fuu nattan. 18Ammaa mi haɓɓan alkawal bee maaɗa. A nastan koommbowal, an e ɓiɓɓe maaɗa e debbo maaɗa e rewɓe ɓiɓɓe maaɗa. 19Haa geetum, marɗum ɓanndu fuu, hoo'u ɗiɗi ɗiɗi nder koommbowal, gorɗum e debbum, ɗum hisa hawtaade bee maaɗa. 20Haa colli fodde asli maaji e dabbaaji fodde asli maaji e ladooji lesdi fodde asli maaji. Gorɗum e debbum maaji fuu ngaran gal maaɗa, ngam hisnugo yoŋkiiji maaji. 21An boo, hoo'u diga ko nyaamete fuu, sigu ɗum haa maaɗa, ɗum laato nyaamdu maaɗa e nyaamdu maaji.” 22Nuuhu waɗi bana non, o waɗi ko Allah umri mo fuu.