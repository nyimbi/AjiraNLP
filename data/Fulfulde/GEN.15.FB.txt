Alkawal Allah bee Abraama
1Ɓaawo kuuje ɗe'e, Jawmiraawo waŋgani Abraama nder koyɗol, wi'i mo: “Taa hul, Abraama, min woni wawarde maaɗa, mi hokkete mbarjaari ɗuuɗndi!” 2Abraama jaabi: “Jawmiraawo Allah am, ɗume ndokkata yam? Donoowo saare am boo, ɗum Eli'ezer mo Damas, gooto caka sukaaɓe am.” 3Abraama wi'i fahin: “Ndaa, a hokkaay yam danygol. Ɗum gooto nder saare am, ronatammi.” 4Nden Jawmiraawo wolwani mo wolde nde'e: “Naa kaŋko ronete. Ammaa gurtotooɗo diga maaɗa ronete.” 5Nden o wurtini Abraama diga nder laymaaru muuɗum, wi'i ɗum: “Laar asama, lim koode to a waawan! Non danygol maaɗa laatoto.” 6Abraama nuɗɗini Jawmiraawo. Ngam maajum Jawmiraawo limani mo ɗum adilaaku.
7Allah wi'i Abraama: “Min woni Jawmiraawo, gurtinɗo ma Ur nder lesdi Kaldiya, ngam mi marne lesdi ndi ngonɗa nder maari jonta.” 8Abraama wi'i: “Yaa Jawmiraawo Allah, noy anndiranmi mi maran ndi?” 9O jaabi mo: “Waddanam wiige nge duuɓi tati e mbeewa nga duuɓi tati e njawdiri mbaaldiri ndi duuɓi tati e poola masar e poolel.” 10Abraama waddi ɗum fuu. O ta'i ɗum caka caka, tiitnotiri ta'e maajum. Ammaa colli kam o ta'aay. 11Jigaaje ukki dow kusel, ammaa Abraama riiwi ɗe.
12Haa mutki naaŋge, ɗoyŋgol tedduŋgol naŋngi Abraama, kultoreeŋgol e nyiɓre ɓaleere ukkani mo. 13Allah wi'i Abraama: “Anndu fakat danygol maaɗa jooɗoto nder lesdi ndi ngol maraay, ngol huuwanan yimɓe maari. Ɓe njarnan ngol bone deydey duuɓi teemeɗɗe nayi. 14Ammaa ɓaawo to mi hiitake ummaatoore nde ngol huuwanta ɗum, ngol wurtiditto bee jawdi ɗuuɗndi. 15Ammaa an, a hawtoyan bee kaakiraaɓe maaɗa bee jam, a uweteeɗo ɓaawo ndottaaku mbooɗŋgu. 16Haa yidere nayaɓre, danygol maaɗa loroto haa ɗo, ngam jonta halleende Amoori'en heewtaay tawon.”
17Nde naaŋge muti, nyiɓre ɓaleere boo waɗi, ndaa, fayannde yiite suurannde e ɗemŋgal yiite, saali caka ta'e kusel go. 18Nyalaade maajum nden Jawmiraawo haɓɓi alkawal bee Abraama, o wi'i: “Mi hokkan danygol maaɗa lesdi ndi'i, diga maayo Misra haa maayo maŋngo wi'eteeŋgo Efratis, 19lesdi Keni'en e Kenizzi'en e Kadmoni'en 20e Heti'en e Perezzi'en e Refa'en 21e Amoori'en e Kanaani'en e Girgasi'en e Yebusi'en.”