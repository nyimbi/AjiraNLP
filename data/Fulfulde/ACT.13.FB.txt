Nuɗɗinɓe Antakiya neli Barnabas e Sol
1Nder jama'aare nuɗɗinɓe Antakiya woodi annabi'en bee ekkitinooɓe. Ndaa inɗe maɓɓe: Barnabas, Simeyon coometeeɗo Ɓaleejo, Lusiyus mo Sirene, Manahen mo mawnidi bee Hirudus Antipas e Sol. 2Nyannde feere nde ɓe ɗon cujidana Allah, ɓe ɗon cuumo, Ruuhu Ceniiɗo wi'i ɓe: “Cuɓaneeɗam Barnabas e Sol ngam kuugal ngal mi ewnori ɓe.” 3Nden ɓe cuumi, ɓe mbaɗi do'a, ɓe mballini juuɗe dow maɓɓe, ɓe njaɓɓiti ɓe.
Barnabas e Sol ngaazi haa Kiprus
4Bana nii Ruuhu Ceniiɗo neliri Barnabas e Sol. Ɓe njehi Selewkiya, diga ton ɓe nasti koommbowal dillugo duunde Kiprus. 5Nde ɓe njotti Salamis, ɓe ngaazi wolde Allah haa cuuɗi dewal Yahuudu'en. Yuhanna Markus ɗon bee maɓɓe, o balloowo maɓɓe.
6Ɓe eeri gaɗa duunde, ɓe njotti Pafos. Ton ɓe tawi hiilaajo bi'eteeɗo Bar-Yeesu, o Yahuuduujo, pewoowo bi'anɗo o annabiijo. 7O soobaajo Sergiyus Pol, lawan duunde man. Lawan oo, woodi hakkiilo. O ewni Barnabas e Sol ngam o yiɗi nanugo wolde Allah. 8Ammaa Elimas - mo maana innde mum hiilaajo - dartani ɓe. O tefi haɗugo lawan nuɗɗingo. 9Ammaa Sol bi'eteeɗo Pol boo, kebbinaaɗo Ruuhu Ceniiɗo, suti hiilaajo go, 10wi'i: “Ɓii-Iblisa! A kebbinaaɗo faasikaare e halleende, a konneejo adilaaku fuu, tum a ɗon dartano laawol Allah gooŋgawol. 11Jonta Jawmiraawo fiyete: A wuman, a yi'ataa annoora naaŋge haa neeɓa seɗɗa.” Law nyiɓre ukkani mo, o wumi. O yiili o tefi goɗɗo ngam ɗowugo mo. 12Nde lawan man laari ko waɗi, o nuɗɗini, ekkitinol dow Jawmiraawo hayɗini mo masin.
Nelaaɓe ngaazi haa wuro Antakiya nder lesdi Pisidiya
13Pol e wondiɗɗiraaɓe mum nasti koommbowal haa Pafos, ɓe ndilli haa Perge nder lesdi Pamfiliya. Ammaa Yuhanna Markus acci ɓe, lori Urusaliima. 14Kamɓe boo ɓe ummi Perge, ɓe ngari Antakiya nder lesdi Pisidiya. Nyannde siwtorde ɓe nasti suudu dewal Yahuudu'en, ɓe njooɗi ton. 15Ɓaawo jaŋnguki tawreeta Muusa e defte annabi'en, ardiiɓe suudu dewal neli haa Pol e wondiɗɗiraaɓe mum, ɓe mbi'i: “Deerɗiraaɓe, to on ngoodi bolle ngam wasaago yimɓe, mbolwe.” 16Nden Pol ummi, dari, ɓaŋgti juŋngo mum, wi'i:
“Isra'iila'en e yimɓe ummaatooje goɗɗe, hulɓe Allah, nananeeɗam! 17Allah mo yimɓe Isra'iila, suɓi kaakiraaɓe meeɗen, mawnini ɓe yaake ɓe ɗonno haa lesdi Misra. O wurtini ɓe Misra bee baawɗe muuɗum mawɗe. 18Duuɓi cappanɗe nayi o munyani ɓe nder ladde. 19O halki laamuuji joweeɗiɗi haa lesdi Kanaana, o marni yimɓe maako lesdi man. 20Ɗum fuu ɗum waɗi baakin duuɓi teemeɗɗe nayi e cappanɗe jowi.
Ɓaawoɗon o hokki ɓe alkaali'en haa yotti zamanu annabi Samuyila. 21Nden ɓe tori mo laamiiɗo, Allah hokki ɓe Sol ɓii Kis, goɗɗo lenyol Benyamin, o laamani ɓe duuɓi cappanɗe nayi. 22Nde Allah ɓorti Sol laamu, o hokki ngu Daawuda, o laamani ɓe. Ndaa ko Allah seedi dow Daawuda, o wi'i: Daawuda ɓii Yessa fottani yam, o waɗan ko ngiɗmi fuu. 23Haa danygol Daawuda oo, Allah waɗani Isra'iila'en kisnoowo fodde iinawol muuɗum, kaŋko woni Yeesu. 24Diga Yeesu siwaa wargo, Yuhanna waazini Isra'iila'en fuu, ɓe tuuba, ɓe njaɓa baptisma. 25Nde Yuhanna ɓadake timmingo kuugal mum, o wi'i yimɓe: On tammi min woni Almasiihu na? Aa'a, naa ɗum min. Ammaa woodi garanɗo ɓaawo am, mi he'aay fiistango mo paɗe.
26Yaa deerɗiraaɓe am, danygol Ibrahiima e yimɓe woɗɓe hulɓe Allah, haa meeɗen Allah neldi habaru kisndam ɗa'am! 27Ammaa yimɓe Urusaliima bee mawɓe muuɗum'en paamaay kaŋko woni kisnoowo, ɓe paamaay bolle annabi'en ɗe yimɓe njaŋngata nyannde siwtorde fuu. Koo non fuu ɓe ngooŋɗini bolle annabi'en bee hiitaago Yeesu. 28Koo nde ɓe tawaay daliila hiitaago mo kiita mbareego, ɓe tori Pilaatu o mbara mo. 29Nde ɓe timmini waɗugo mo ko defte Allah mbi'no dow maako fuu, ɓe njippini mo diga leggal, nden ɓe mballini mo nder yenaande. 30Ammaa Allah ummitini mo diga maayde. 31Balɗe ɗuuɗɗe o waŋgani yahdunooɓe bee maako diga Galiili haa Urusaliima. Jonta kamɓe ngoni seedooɓe maako haa Isra'iila'en. 32Minin min ɗon ngaazina on Linjiila: Ko Allah iinanino kaakiraaɓe meeɗen, 33o hebbitinani en ɗum fuu, enen ɓiɓɓe maɓɓe, nde o ummitini Yeesu, bana ko winnda haa Yimre Jabuura ɗiɗawre:
An woni Ɓiɗɗo am,
hannde mi danyi ma.
34Allah ummitini mo diga maayde, ngam taa o meeɗa nyolugo, bana o wi'no:
Mi barkiɗinte bee barkaaji am ceniiɗi e koolniiɗi,
bana mi wi'no Daawuda.
35Fahin bana o wi'i nder aayaaje goɗɗe:
A accataa Ceniiɗo ma nyola.
36Nde Daawuda huuwi nder zamanu muuɗum bana Jawmiraawo umrino, o maayi, ɓe uwi mo kommbi kaakiraaɓe maako, o nyoli. 37Ammaa mo Allah ummitini diga maayde, nyolataa. 38Sey anndon deerɗiraaɓe, barka maako yaafuye hakkeeji waazinaama on. Koo nde Tawreeta Muusa waawataa adilingo on, 39kaŋko o adilinan koo moy nuɗɗini mo. 40Kadi, kakkile, taa ko annabi'en mbi'no heɓa on:
41Ndaare, onon mawnitiiɓe!
Kayɗine, kalke!
Ngam kuugal ngal mbaɗanmi nder balɗe mooɗon,
ɗum kuugal ngal on njaɓataa nuɗɗingo,
koo to goɗɗo yecci on habaru maajum!”
42Nde Pol bee Barnabas ɗon ngurto suudu dewal Yahuudu'en, yimɓe tori ɓe, ɓe loro nyannde siwtorde warannde boo, ngam haa ɓe lorna bolle ɗe'e. 43Nde yimɓe caŋkiti, Yahuudu'en ɗuuɗɓe e jananɓe, hulɓe Allah, tokkiiɓe diina Yahuudu'en ɗuuɗɓe tokki Pol e Barnabas. Ɓe mbolwani ɓe, cuusɗini ɓe ngam haa ɓe tabita nder mo'ere Allah.
44Nde nyannde siwtorde waɗi fahin, ɓurna yimɓe wuro ngari nanugo wolde Allah. 45Nde Yahuudu'en ngi'i yimɓe ɗuuɗi, ɓe kaaji masin. Ɓe ngeddi wolde Pol, ɓe kuɗi mo. 46Ammaa Pol e Barnabas mbolwi bee dartaare, ɓe mbi'i: “Doole min aarta wolwango on wolde Allah. Ammaa nde nii on cali jaɓugo ɗum, on kiiti ko'e mon on ke'aay heɓugo ngeendam nduumiiɗam, min accan on, min njahan haa ummaatooje goɗɗe! 47Ngam kanjum woni umroore nde Jawmiraawo umri min, wi'i:
Mi waɗi ma a annoora ngam ummaatooje,
a yahra kisndam haa keeri duniyaaru.”
48Nde yimɓe ummaatooje nani ɗum, ɓe ceyi, ɓe maŋgti wolde Jawmiraawo. Taaskitinaaɓe diga ɓooyma ngam ngeendam nduumiiɗam fuu nuɗɗini.
49Wolde Allah saŋkiti koo toy haa lesdi man. 50Ammaa Yahuudu'en ummini ɓerɗe mawɓe wuro e tedda-asli'en, rewɓe hulɓe Allah. Ɓe ummini fitina dow Pol e Barnabas, ɓe ngurtini ɓe lesdi maɓɓe. 51Ɓe piɗɗi collaaje kosɗe maɓɓe dow yimɓe ɓe'e. Nden ɓe ndilli Ikoniya. 52Ammaa pukara'en keewi seyo e Ruuhu Ceniiɗo.