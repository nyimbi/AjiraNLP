Cofar feli Ayuba
1Nden Cofar Na'amiijo wi'i:
Cofar Na'amiijo
2Ɗuuɗal bolle ma heɓaay jaawaabu na?
Waawugo wolde yiɗaa wi'go a gooŋɗuɗo!
3An a tammi harakaaji ma nje'inan yimɓe na?
Walaa cemtinɗo ma ngam a janci ɓe na?
4An a wi'i: “Mi laaɓɗo nder bolle am,
walaa aybewol mbaɗmi dow Allah sam.”
5Asee, to Allah bee hoore mum yiɗno wolwango ma,
to o maɓɓitino hunnduko ngam wolwango ma,
6o waŋginanteno sirriiji hikma maako fuu,
ɗi yimɓe mbaawataa faamugo,
nden a faamanno Allah limanaay ma hakkeeji maaɗa fuu.
7An a waawan heɓtugo lugguɗum Allah na?
An a waawan faamdugo timmuki Baawɗo na?
8Hikma maako ɓuri koo asama towugo,
ko mbaawata waɗugo?
Ka ɓuri jahannama luggugo.
A waawan faamugo ka na?
9Ka ɓuri duniyaaru fuu juutugo,
ka ɓuri koo mbeela boo yaajugo.
10To Allah naŋngi aybuɗo, yahri mo yeeso kiita,
moy he'i dartanaago mo?
11Ngam Allah anndi yimɓe meere'en,
koo to o hakkilantaa halleende, o yi'an haa nde woni.
12Paataaɗo laatataako hikmaajo sam,
sonaa to wamnde ladde laatake wamnde eltaande.
13Ammaa an, sey a dartina ɓernde ma,
a weeɗa juuɗe ma heedi Allah.
14To juuɗe ma tunwino bee halleende, a laɓɓina ɗe,
taa sooynde adilaaku boo wona nder ma,
15nden kam, a ɓaŋgtan gite ma, a laaɓɗo,
a daroto bilaa kulol.
16Nden a yejjitan torra e kalluɗum,
bana ilam caaliiɗam, a numtataa ɗum.
17Jayŋgol ngeendam ma ɓuran koo naaŋge boo,
nyiɓre haa ngonɗa laatoto bana jayŋgol fajiri.
18Nden a heɓan hoolaare e tammunde,
a aynaaɗo, a ɗaanoto bee de'ere.
19Walaa ɓillanɗo ma to a ɗon siwto,
yimɓe ɗuuɗɓe boo ɗaɓɓitan yerduye ma.
20Ammaa halluɓe coman tefugo ballal,
kisndam walaa ngam maɓɓe,
sey maayde tan,
kanjum woni tammunde maɓɓe.