Umrooje dow joonde jeyaaɓe
1Jawmiraawo ɓesdi wi'ugo: “Ndaa kiitaaji goɗɗi ɗi a anndinta Isra'iila'en: 2To on coodi maccuɗo Ibraniŋkeejo, o laatoto maccuɗo duuɓi joweego. Nder nduuɓu njoweeɗiɗaɓru o wurto o dimo, walaa ko o yoɓata. 3To o wari feere maako, o wurto boo feere maako. To o wardi bee debbo, debbo maako wurtido bee maako. 4To jawmiiko hokki mo debbo, debbo boo danyani mo ɓiɓɓe worɓe malla rewɓe, nden kam debbo e ɓikkoy mum laatano jawmum, goɗɗo oo wurto feere mum. 5Ammaa to maccuɗo oo wi'i: Mi yiɗi jawmam e debbo am e ɓikkoy am, mi yiɗaa rimɗugo, 6nden kam jawmiiko yahra mo yeeso Allah, o darna mo haa kosɗe parewal dammugal malla haa darnuŋgal dammugal saare. Jawmiiko tufa mo nofru bee tufirɗum, o laato maccuɗo maako haa foroy.
7To goɗɗo soorri ɓiyum debbo o laato korɗo, taa o wurto bana maccuɓe ngurtorto. 8To jawmiiko soodi mo ngam o te'a mo, nden o yiɗaa mo, sey o acca goɗɗo sootta mo. O walaa duŋayeere soorrugo mo haa jananɓe, ngam o yewi alkawal ngal ɓe kaɓɓotirino. 9To o soodi mo ngam ɓiyiiko gorko, sey o waɗana mo fodde ko woonani ɓiɓɓe rewɓe. 10To o te'i debbo feere, taa o ustana oya nyaamdu e kolte e gondal bee maako. 11To o waɗanaay mo kuuje tati ɗe'e, sey debbo wurto o dimo, walaa ko o yoɓata.”
Aybeeji jahranɗi goɗɗo haa maayde
12“Koo moy fiyi goɗɗo haa o maayi, o mbareteeɗo. 13Ammaa to o waɗaay anniya mbarugo mo, to Allah fottini ɗum bee juŋngo maako, nden kam mi ta'anan on nokkuure nde o doggata o hisa ton. 14Ammaa to goɗɗo haɓɓi dabare dow keeddiɗɗum, o mbari mo bee anniya, nden kam naŋnge mo, mbare mo koo to o doggi hisnugo hoore maako haa hirsirde am.
15Koo moy fiyi baaba mum malla daada mum, o mbareteeɗo.
16Koo moy wujji goɗɗo, koo ngam soorrugo mo, koo ngam jogaago mo, o mbareteeɗo.
17 Koo moy naali baaba mum malla daada mum, o mbareteeɗo.
18To yimɓe ɗon njokkira, oo lukki oya malla o fiɗi mo bee hayre, ammaa naawnaaɗo oo maayaay, sey o waali haa be'itte, 19to o waawan ummaago, o waanca haa yaasi bee tuggaaru, piyɗo mo hiitataake. Ammaa sey o suklo bee maako haa to o yamɗitake, o yoɓa mo boo wakkatiiji ɗi o waawaay huuwugo.
20To goɗɗo fiyi maccuɗo mum malla korɗo mum bee sawru haa o maayi nder juŋngo mum, ɗum waate haa maako. 21Ammaa to maccuɗo malla korɗo oo yeeɗi fahin nyalaade woore malla nyalɗe ɗiɗi, taa ɗum waate haa maako, ngam o jawdi maako.
22To worɓe ɗon njokkira, ndofli debbo reeduujo haa o rufi reedu, ammaa sarru ngoɗŋgu walaa, sey dofluɗo debbo oo yoɓa ceede ɗe goriiko yowani mo. O yoɓa ɗum fodde ko hiitooɓe ta'i. 23Ammaa to woodi ko heɓi debbo oo daliila sarru ngu'u, sey ɓe kiito naawnuɗo mo yoŋki bee yoŋki, 24yiitere bee yiitere, nyiindere bee nyiindere, juŋngo bee juŋngo, kosŋgal bee kosŋgal, 25wulannde bee wulannde, huuduure bee huuduure, ɗaalnere bee ɗaalnere.
26To goɗɗo fiyi maccuɗo malla korɗo mum, fusi mo yiitere, sey o yoofta mo o dimo mbattudi yiitere maako. 27To o yewi mo nyiindere, sey o yoofta mo o dimo mbattudi nyiindere maako.”
Umrooje dow sarru feere feere
28“To ngaari hawi gorko malla debbo haa o maayi, ngaari man fiɗe bee kaa'e, ammaa kusel maari nyaamataake. Jawmu ngaari walaa aybe. 29Ammaa to ndi kawoori diga naane, ɓe anndinɓe boo jawmiiri, ammaa o aynaay ndi, ndi hawi gorko malla debbo, nden ndi fiɗe bee kaa'e, jawmiiri boo o mbareteeɗo. 30To ɓe njowani mo coottaari, sey o sootta yoŋki maako fodde ko ɓe njowani mo fuu. 31To ngaari hawi ɓiɗɗo gorko malla ɓiɗɗo debbo, ɓe mbaɗa ndi fodde kiita ka'a. 32To ngaari hawi maccuɗo malla korɗo, sey jawmiiri hokka jawmu maccuɗo malla korɗo ceede cardi cappanɗe tati, ngaari boo fiɗe bee kaa'e.
33To goɗɗo maɓɓiti ɓulndu malla wasi ngaska, o maɓɓaay, to ngaari malla wamnde do'ake ton, 34sey jawmu ɓulndu yoɓa jawmu ndabbaawa ceede. Ammaa kaŋko mari baatɗum.
35To ngaari goɗɗo hawi ngaari keeddiɗɗiraawo mum haa ndi waati, sey ɓe coorra ngaari ngeeri, ɓe cennda ceede man e ɓe cennda mbaatndi boo. 36Ammaa to ɗum anndaama ndi kawoori diga naane, jawmiiri boo aynaay ndi, sey o hokka ngaari mbattudi hawaandi, ammaa mbaatndi, kaŋko mari.
37To goɗɗo wujji ngaari malla ndammoowa, hirsi ɗum malla soorri ɗum, sey o hokka ga'i jowi mbattudi ngaari ngoori e dammooji nayi mbattudi ndammoowa ngoota.