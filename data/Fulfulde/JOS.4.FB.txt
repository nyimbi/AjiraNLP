Kaa'e maandorɗe sappo e ɗiɗi
1Nde ummaatoore fuu eeri maayo Urdun, Jawmiraawo wi'i Yosuwa: 2“Cuɓe worɓe sappo e ɗiɗo nder ummaatoore, gorko gooto nder lenyol fuu. 3Umre ɓe ɓe koo'a kaa'e sappo e ɗiɗi haa caka maayo Urdun, haa nokkuure nde liman'en ndari ɗo, ɓe njahra kaa'e man haa nokkuure nde mbaaloton jemmaare nde'e, ɓe mballina ɗe ton.” 4Yosuwa ewni worɓe sappo e ɗiɗo ɓe o suɓno nder yimɓe Isra'iila, gorko gooto nder lenyol fuu. 5O wi'i ɓe: “Caale yeeso sundukru alkawal Allah Jawmiraawo mon wonndu caka Urdun. Koo moy mooɗon efta hayre woore, wakka nde, fodde limgal le'i Isra'iila'en. 6Kaa'e man laato maandorɗe caka mooɗon. Yeeso ɗo, to ɓikkoy mon ƴami on maana kaa'e ɗe'e ngam mon, 7njaabe koy: Ndiyam Urdun ta'i yeeso sundukru alkawal Jawmiraawo, saa'i ndu ɗon eero maayo. Kaa'e ɗe'e laatanto Isra'iila'en ciftinorɗe haa foroy.”
8Isra'iila'en mbaɗi ko Yosuwa umri ɓe. Ɓe ngurtini kaa'e sappo e ɗiɗi haa caka Urdun, bana Jawmiraawo wi'no Yosuwa, fodde limgal le'i Isra'iila'en. Ɓe njahri kaa'e man haa nokkuure nde ɓe mbaali, ɓe mballini ɗe ton. 9Yosuwa boo darni kaa'e sappo e ɗiɗi goɗɗe haa caka Urdun, haa nokkuure nde liman'en roondooɓe sundukru ndarino. Ton ɗe ngoni haa wargo hannde. 10Liman'en ndari haa caka Urdun haa ko Allah umrani ummaatoore bee hunnduko Yosuwa fuu timmi. Kanjum woni ko Muusa umruno Yosuwa.
Ummaatoore yaawɗi eeraago maayo. 11Nde yimɓe fuu timmini eeraago, liman'en roondooɓe sundukru Jawmiraawo eeri boo bee maaru, ɓe caali yeeso yimɓe. 12Yimɓe le'i Ruben e Gada e reeta lenyol Manassa ardi Isra'iila'en woɗɓe, ɓe taaskaniiɓe konu bana Muusa wi'no ɓe. 13Honooɓe baakin ujine cappanɗe nayo (40.000) eeri maayo yeeso Jawmiraawo, ɓe njotti yayre kommbi Yeriko. 14Nyalaade maajum Jawmiraawo mawnini Yosuwa yeeso Isra'iila fuu. Ɓe teddini mo bana ɓe teddiniri Muusa balɗe mum fuu.
15Nden, Jawmiraawo wi'i Yosuwa: 16“Umru liman'en roondooɓe sundukru seedamku alkawal ɓe ngurto maayo Urdun.” 17Yosuwa umri ɓe bana non. 18Nde ɓe ngurti Urdun, kosɗe maɓɓe boo meemi lesdi njoorndi, ndiyam maayo lori haa nokkuure muuɗum, teeli dow pomoole maayo bana naane.
19Nyannde sappoore nder lewru aranndu, ummaatoore eeri Urdun, saŋngini haa Gilgal, haa seɓatto fuunaaŋge Yeriko. 20Ton haa Gilgal Yosuwa darni kaa'e sappo e ɗiɗi ɗe ɓe koo'uno haa caka Urdun. 21O wi'i Isra'iila'en: “Yeeso ɗo, to ɓikkoy mon ƴami on maana kaa'e ɗe'e, 22anndine koy: Isra'iila'en eeri maayo Urdun ngo dow joorɗum. 23Ngam Allah Jawmiraawo mon ɓeeɓni ndiyam maago yeeso mon haa on eeri. O waɗani on bana o waɗani min haa maayo Maaliya, nde o ɓeeɓni ngo yeeso amin haa min eeri. 24O waɗi ɗum ngam haa ummaatooje duniyaaru fuu annda baawɗe Jawmiraawo mawɗe, onon boo on kula Allah Jawmiraawo mon haa foroy.”