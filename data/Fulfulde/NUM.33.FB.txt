Jahaaŋgal diga Misra haa Mo'ab
1Ndaa baalanɗe ɗe Isra'iila mbaɗi ɓaawo gurtaaki maɓɓe diga lesdi Misra, fodde mooɓe konu maɓɓe, dow ardaaŋgal Muusa e Haruna. 2Muusa winndi baalanɗe ɗe'e fuu fodde umroore Jawmiraawo. Ndaa baalanɗe man:
3Isra'iila'en ngurti Misra nyannde sappo e jowaɓre nder lewru aranndu, nyannde tokkiinde juulde Paska arannde. Bee baawɗe Jawmiraawo, ɓe ngurti berniwol Ra'meses dow gite Misra'en. 4Saa'i man Misra'en ɗon uwa ɓiɓɓe maɓɓe afɓe ɓe Jawmiraawo mbarno ɗum. Bana non Jawmiraawo hiitori ɗowanteeɓe Misra'en.
5Isra'iila'en ummi Ra'meses, caŋngini haa Sukkot. 6Ɓe ummi Sukkot, ɓe caŋngini haa Etam haa seɓatto ladde. 7Diga ton ɓe lori haa Pii-Hahirot haa fuunaaŋge Ba'al-Cefon, ɓe caŋngini baŋnge Migdol. 8Ɓe ummi Pii-Hahirot, ɓe caali weendu kewe, ɓe nasti ladde. Ɓe njehi nyalɗe tati nder ladde Etam, nden ɓe caŋngini haa Maara. 9Ɓe ummi Maara, ɓe ngari Elim. Ceeɓooje sappo e ɗiɗi ɗon ton, non boo dibinooje cappanɗe joweeɗiɗi.
10Ɓe ummi Elim, ɓe caŋngini baŋnge maayo Maaliya. 11Diga ton ɓe ndilli ladde Siin. 12Ɓe ummi ladde Siin, ɓe caŋngini haa Dofka. 13Ɓe ummi Dofka, ɓe caŋngini haa Alus. 14Ɓe ummi Alus, ɓe caŋngini haa Refidim. Ndiyam ko yimɓe njara waala ton.
15Ɓe ummi Refidim, ɓe caŋngini haa ladde Sina. 16Ɓe ummi ladde Sina, ɓe caŋngini haa Kibirot-Hattaawa. 17Ɓe ummi Kibirot-Hattaawa, ɓe caŋngini haa Hacerot. 18Ɓe ummi Hacerot, ɓe caŋngini haa Ritma. 19Ɓe ummi Ritma, ɓe caŋngini haa Rimmon-Fares. 20Ɓe ummi Rimmon-Fares, ɓe caŋngini haa Libna. 21Ɓe ummi Libna, ɓe caŋngini haa Rissa. 22Ɓe ummi Rissa, ɓe caŋngini haa Kehelata. 23Ɓe ummi Kehelata, ɓe caŋngini haa hooseere Sefer. 24Ɓe ummi hooseere Sefer, ɓe caŋngini haa Harada. 25Ɓe ummi Harada, ɓe caŋngini haa Makelot. 26Ɓe ummi Makelot, ɓe caŋngini haa Tahat. 27Ɓe ummi Tahat, ɓe caŋngini haa Tara. 28Ɓe ummi Tara, ɓe caŋngini haa Mitka. 29Ɓe ummi Mitka, ɓe caŋngini haa Hasmona. 30Ɓe ummi Hasmona, ɓe caŋngini haa Moserot. 31Ɓe ummi Moserot, ɓe caŋngini haa Bene-Ya'akan. 32Ɓe ummi Bene-Ya'akan, ɓe caŋngini haa Hor-Haggidgada. 33Ɓe ummi Hor-Haggidgada, ɓe caŋngini haa Yotobata. 34Ɓe ummi Yotobata, ɓe caŋngini haa Abaroona. 35Ɓe ummi Abaroona, ɓe caŋngini haa Esiyon-Geber. 36Ɓe ummi Esiyon-Geber, ɓe caŋngini haa ladde Ciin waato Kaades. 37Ɓe ummi kaades, ɓe caŋngini haa hooseere Hor haa seɓatto lesdi Edoom.
38Haruna limanjo wa'i dow hooseere Hor fodde umroore Jawmiraawo, maayi ton nder nduuɓu cappanɗe nayaɓu ɓaawo gurtaaki Isra'iila'en diga lesdi Misra, nyannde go'oore lewru jowaɓru. 39Haruna waɗi duuɓi teemerre e noogas e tati (123), nden o maayi dow hooseere Hor.
40Laamiiɗo Kanaani'en haa Arat nder yeɓre lesdi Kanaana fombinaare, nani Isra'iila'en ɗon ngara.
41Ɓe ummi hooseere Hor, ɓe caŋngini haa Calmon. 42Ɓe ummi Calmon, ɓe caŋngini haa Punon. 43Ɓe ummi Punon, ɓe caŋngini haa Obot. 44Ɓe ummi Obot, ɓe caŋngini haa Iyyim-Abariima nder lesdi Mo'ab. 45Ɓe ummi Iyyim, ɓe caŋngini haa Diblon-Gada. 46Ɓe ummi Diblon-Gada, ɓe caŋngini haa Almon-Diblatayima. 47Ɓe ummi Almon-Diblatayima, ɓe caŋngini haa kooseeje Abariima baŋnge Nebo. 48Ɓe ummi kooseeje Abariima, ɓe caŋngini haa laɗɗe Mo'ab haa kommbi maayo Urdun haa fuunaaŋge Yeriko. 49Ɓe caŋngini kommbi Yeriko diga Bayti-Yesimot haa yotti Abel-Sittim nder laɗɗe Mo'ab.
Umrooje dow cennduki lesdi
50Jawmiraawo umri Muusa nder laɗɗe Mo'ab baŋnge Urdun haa fuunaaŋge Yeriko, 51o wi'a Isra'iila'en ni'i: “To on eerake maayo Urdun, on nasti lesdi Kanaana, 52sey on ndiiwa jooɗiiɓe haa lesdi man fuu. Nattine labbi maɓɓe cehaaɗi nder kaa'e e labbi maɓɓe ɓolinaaɗi, ngibbine boo nokkuuje maɓɓe towɗe fuu. 53Nyaame lesdi ndi'i, njooɗe ton, ngam min Jawmiraawo marni on ndi. 54Cennde ndi bee kur'u fodde le'i mon e ci'e mon. Saare mawnde heɓa geɗal maŋngal, saare famarde boo heɓa geɗal pamaral, bana no kur'u waŋgiri ɗum. 55Ammaa to on ndiiwaay jooɗiiɓe haa lesdi ndi'i, nden kam luttanɓe maɓɓe naawnan on bana kuɗoy nder gite mon malla gi'e nder buttuli mon, ɓe ɓillan on nder lesdi ndi njooɗotooɗon. 56Min boo, mi waɗan on ko mi anninino waɗugo ɓe.”