Asamaawu kesu e duniyaaru hesru
1Nden mi yi'i asamaawu kesu e lesdi kesri. Asamaawu aartuŋgu e lesdi aartundi majji, mbeela boo walaa fahin. 2Mi yi'i berniwol ceniiŋgol, Urusaliima kesol iwŋgol haa Allah, ɗon jippo diga asama. Ngol taaskitinaama bana ɓaŋgeteeɗo pawniiɗo ngam ɓaŋganɗo ɗum. 3Mi nani sawtu iwi diga leeso laamu ɗon wi'a bee semmbe: “Ndaa jooɗorde Allah caka yimɓe! O jooɗoto bee maɓɓe, ɓe laatoto ummaatooje maako. Allah bee hoore mum wondan bee maɓɓe, laatoto Allah maɓɓe. 4O woostan gonɗi diga gite maɓɓe fuu. Walaa maayde, walaa suno, walaa bojji, walaa bone fahin. Ngam kuuje ɓooymaaje caalake.”
5Nden jooɗiiɗo dow leeso laamu go wi'i: “Ndaa mi ɗon hesɗitina koo ɗume fuu!” O wi'i yam: “Winndu ɗum, ngam bolle ɗe'e, ɗe gooŋgaaje, ɗe koolniiɗe.” 6O tokki wi'go yam: “Ɗum waɗi, timmi. Min woni Alfa e Omega, fuɗɗoode e timmoode. Koo moy ɗomɗi, mi yarnan ɗum seeɓoore ndiyam ndokkanɗam ngeendam caahu. 7Koo moy jaali, mi hokkan ɗum kuuje man. Mi laatoto Allah makko, kaŋko boo o laatoto ɓiyam. 8Ammaa hulɓe, sooya-nuɗɗinki'en, waɗooɓe ko nyiddi, mbarooɓe ko'e, daakaare'en, waɗooɓe hiila, rewooɓe labbi e fewooɓe fuu, geɗal maɓɓe laatoto nder weendu wulanndu bee yiite e baruudu. Kanjum woni maayde ɗiɗawre.”
Berniwol Urusaliima kesol
9Nden gooto nder malaa'ika'en njoweeɗiɗo joginooɓe taasaaje joweeɗiɗi keewɗe masiibooji ragareeji joweeɗiɗi go wari, wi'i yam: “War, mi hollete ɓaŋaaɗo, waato debbo jawgel.” 10Ruuhu naŋngi yam, malaa'ikaajo go yahri yam haa dow hooseere townde masin. O holli yam Urusaliima, berniwol ceniiŋgol, iwŋgol haa Allah, ngol ɗon jippo diga asama, 11ngol ɗon yayna bee tedduŋgal Allah. Ngol ɗon jalbita bana hayre marnde saman, bana hayre yaspa laaɓnde bana daarorgal. 12Mahol maagol maŋngol, towŋgol ɗon taari ngol, ngol woodi dammuɗe sappo e ɗiɗi. Malaa'ika'en sappo e ɗiɗo ɗon ayna dammuɗe man. Inɗe le'i Isra'iila sappo e ɗiɗi mbinndaama haa dammuɗe man. 13Ngol woodi dammuɗe tati haa fuunaaŋge, tati haa woyla, tati haa fombina e tati boo haa hiirnaaŋge. 14Mahol berniwol ngol ɗon dari dow kaa'e caɓɓaaje sappo e ɗiɗi, dow maaje inɗe nelaaɓe jawgel sappo e ɗiɗo mbinndaama.
15Malaa'ikaajo bolwanɗo yam ɗon jogi sawru kaŋŋeeri ngam haa o foondira berniwol bee dammuɗe maagol e mahol maagol. 16Bakeeje berniwol poti kal-kal. Njuutirka bee njaajirka poti kal-kal. Malaa'ikaajo go foondi ngol bee sawru muuɗum go. Njuutirka maagol waɗi poondirɗi ujine sappo e ɗiɗi. Njaajirka maagol foti kal-kal bee towirka maagol e njuutirka maagol. 17O foondi mahol. Towirka maagol waɗi piyanɗe teemerre e cappanɗe nayi e nayi (144) fodde poondol yimɓe ngol malaa'ikaajo huuwtiniri. 18Mahol ngol mahaama bee kaa'e yaspa, ammaa berniwol mahaama bee kaŋŋeeri laaɓndi, ndi nanndi bee kiristal. 19Ɓale caɓɓaaje mahol berniwol ngol pawnaama bee kaa'e marɗe saman feere feere. Caɓɓawal aranal fawnaama bee yaspa, ɗiɗaɓal bee safira, tataɓal bee agate, nayaɓal bee imiradi, 20jowaɓal onikis, joweego'oowal sardis, joweeɗiɗaɓal kirisoliti, joweetataɓal hayre haako-haakoore, joweenayaɓal topas, sappowal kirisoparasu, sappo e go'owal hayre lipinlaare, sappo e ɗiɗaɓal ametistu. 21Dammuɗe sappo e ɗiɗi ngoni luuluuje sappo e ɗiɗi. Dammugal koo ngale waɗaama bee luuluuri ngoori. Laawol berniwol ɗum kaŋŋeeri laaɓndi bana kiristal.
22Mi yi'aay haykaliiru nder berniwol man, ngam Jawmiraawo Allah Baawɗo dow koo ɗume fuu woni haykaliiru maagol, kaŋko e jawgel. 23Berniwol ngol walaa haaje naaŋge malla lewru yaynana ngol, ngam jayŋgol Allah ɗon yayna nder maagol, jawgel boo woni pittirla maagol. 24Ummaatooje duniyaaru njahan nder annoora maagol, laamiiɓe duniyaaru njahran tedduŋgal muuɗum'en nder maagol. 25Nyalawma, dammuɗe maagol maɓɓataako sam, ngam jemma wonataa ton. 26Yimɓe ngaddan tedduŋgal e daraja ummaatooje fuu nder maagol. 27Walaa coɓɗum fuu malla kuuwanɗo nyidduɗum e pewoowo keɓata nastugo ngol. Sey mo innde muuɗum winndaama nder deftere ngeendam nde jawgel mari tan heɓata nastugo.