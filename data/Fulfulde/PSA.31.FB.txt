Jawmiraawo woni hisrude hooliiɓe mo
1Ngam kaliifaajo gime. Yimre Daawuda.
2Yaa Jawmiraawo, haa maaɗa nyukkiimi,
taa accu mi semta sam!
Hisnam, ngam a adiliijo!
3Heɗitam, yaawɗa hisnugo yam!
Laata tapaare hisnoore am,
laata suudu semmbiɗndu haa kisanmi!
4Ngam an woni tapaare suuɗirde am e suudu am semmbiɗndu.
A ɗowatam, ngam daliila tedduŋgal innde ma.
5A hisnatam tuuforgol ngol ɓe tuufnani yam,
ngam an woni hisrude am.
6Mi ɗon halfina ruuhu am nder juŋngo ma.
A rimɗini yam, yaa Jawmiraawo, Allah gooŋgaajo.
7Mi ɗon wanya tokkiiɓe labbi meereeji,
ammaa mi ɗon hoolo Jawmiraawo.
8Mi seyoto, mi welweltan daliila mbooɗeeŋga ma,
ngam a laari bone am,
a anndi caɗeele am.
9A hokkaay yam haa juuɗe konneejo am,
a darni kosɗe am dow nokkuure feeciinde.
10Hinnam, yaa Jawmiraawo! Ngam mi ɓilliiɗo,
gite am ɗon naawa ngam bojji am,
ɓanndu am e yoŋki am fuu tampi.
11Suno siiɓi ngeendam am,
uumaali usti duuɓi am.
Mi tampuɗo ngam daliila aybe am,
koo i'e am boo tampi.
12Konne'en am fuu ɗon njancammi,
sakkomaa heeddiɗɗiraaɓe am.
Annduɓe yam ɗon kultora daliila am.
Yi'anɓe yam dow laawol ɗon ndoggammi.
13Yimɓe fuu ngejjiti yam bana maayɗo,
mi laati bana fayannde fusnde.
14Mi ɗon nana ɗuuɗɓe ɗon nyo'ammi.
Kultoreeŋgol ɗon taari yam!
Ɓe ɗon carwootira dow am,
ɓe ɗon kaɓɓa dabare mbarugo yam.
15Ammaa min mi hoolake ma, yaa Jawmiraawo,
mi wi'i: An woni Allah am!
16Balɗe am fuu ɗon haa juŋngo ma,
hisnam juuɗe konne'en am e toonyooɓe yam!
17Laar jaggiiɗo ma bee yerduye!
Hisnam fodde mbooɗeeŋga ma!
18Mi ɗon toro ma, yaa Jawmiraawo, taa mi tosko.
Toskin halluɓe ɓe'e, ngam haa ɓe njeeɗo, ɓe nasta joonde maayɓe!
19Muukɗin fewooɓe ɓe'e,
hallinanɓe adiliijo bee elewre e meeriɗinaare!
20Kay, mbooɗeeŋga ma ɗuuɗi!
A resani ɗum hulɓe ma,
a waɗani ɗum nyukkotooɓe haa maaɗa yeeso ɓiɓɓe Adaama fuu.
21A suuɗan ɓe haa ngonɗa,
ngam taa dabareeji yimɓe meema ɓe.
A faddan ɓe ngam taa jokkirooɓe kuɗa ɓe.
22Yettoore laatano Jawmiraawo!
Ngam o waŋginani yam mbooɗeeŋga maako kaayeefiiwa,
min gonnooɗo nder berniwol kippaaŋgol.
23Saa'i mi saklino, mi numno,
a riiwi yam daayiiɗum,
a yiɗaa yi'ugo yam.
Ammaa a nani tornde am,
nde mi wookani ma ngam ballal.
24Ngiɗe Jawmiraawo, onon hoolaaɓe maako!
Jawmiraawo ɗon ayna gooŋga'en,
ammaa o hiitoto mawnitiiɓe bee caatal.
25Cemmbiɗe, cuusɗine ɓerɗe mon,
onon tammoriiɓe Jawmiraawo fuu!