Waazu Yuhanna baɗoowo baptisma
(Markus 1:1-8; Luka 3:1-18; Yuhanna 1:19-28)
1Wakkati man Yuhanna baɗoowo baptisma waŋgi, o fuɗɗi waazaago nder ladde hamaadaare Yahudiya. 2O wi'i: “Tuube, ngam laamu asamanji ɓaditake!” 3Yuhanna woni mo Esaaya wolwino dow muuɗum, wi'i:
“Goɗɗo ɗon hoola nder ladde:
Mo'inane Jawmiraawo laawol,
mbaɗane mo buuwi darnuɗi.”
4Yuhanna ɗon ɓorni limce kuuwraaɗe bee gaasa ngeelooba, o ɗon taadi taadorgol laral, baɓɓatti e njumri ladde ngoni nyaamdu maako. 5Yimɓe Urusaliima e lesdi Yahudiya e lesdi kommbi maayo Urdun fuu, ngari haa maako. 6Ɓe mbaŋgini hakkeeji maɓɓe, Yuhanna boo waɗani ɓe baptisma nder maayo Urdun.
7Nde Yuhanna yi'i Farisa'en e Saduki'en ɗuuɗɓe ɗon ngara haa maako ngam o waɗana ɓe baptisma, o wi'i ɓe: “Ɓiɓɓe poosokje, moy wi'i on on kisan tikkere Allah warannde? 8Nden kam kuuwe kuuɗe ɗe mbaŋginta on tuubi. 9Taa nume nder ɓerɗe mooɗon: Ibrahiima woni kaaka amin. Ngam mi ɗon wi'a on, Allah woodi baawɗe waɗango Ibrahiima ɓiɓɓe bee kaa'e ɗe'e. 10Fe'irde ɗon taaski ngam fe'ugo lekki diga ɗaɗi mum, lekki ki rimataa ɓiɓɓe booɗɗe fuu ki fe'e, ki wudine nder yiite. 11Min mi ɗon waɗana on baptisma bee ndiyam ngam tuubu mooɗon. Ammaa garanɗo ɓaawo am waɗanan on baptisma bee Ruuhu Ceniiɗo e bee yiite. Kaŋko o ɓuri yam baawɗe piw. Mi he'aay koo fiistugo ɓoggi paɗe maako. 12O woodi jaartirɗum haa juŋngo maako ngam senndirgo alkamaari bee nyaande. O mooɓtan alkamaari haa beembal maako, ammaa o wulan nyaande bee yiite nge nyifataa sam.”
Baptisma Yeesu
(Markus 1:9-11; Luka 3:21-22)
13Nden Yeesu ummi lesdi Galiili, wari maayo Urdun ngam haa Yuhanna waɗana mo baptisma. 14Yuhanna jaɓaay, wi'i mo: “Min maa, mi woodi haaje a waɗanammi baptisma, nden nii ngara haa am!” 15Ammaa Yeesu jaabi mo: “Yerda ɗum jonta, ngam ɗum pottuɗum kebbitinen adilaaku fuu.”
Nden Yuhanna jaɓi, 16waɗani mo baptisma. Nde Yeesu wurti ndiyam, asamanji maɓɓiti, o yi'i Ruuhu Allah ɗon jippo bana poola, ɗon wara dow maako. 17Sawtu boo iwi haa asama, wi'i: “Oo woni Ɓiɗɗo am giɗaaɗo, mi ɗon seyoro ɗum masin.”