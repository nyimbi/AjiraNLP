Nuuhu wurti koommbowal
1Allah numi dow Nuuhu e dabbaaji ladde fuu e dabbaaji saare fuu ngonduɗi bee maako nder koommbowal. Allah wifni henndu dow lesdi, ndiyamji puɗɗi ustugo. 2Ɓulduɗe ndiyamji lugguɗi les lesdi e burɗe asama maɓɓi. Iyeende helti. 3Ɓaawo nyalɗe teemerre e cappanɗe jowi (150), ndiyamji puɗɗi ustugo seɗɗa seɗɗa dow lesdi. 4Nder lewru joweeɗiɗaɓru, nyalaade sappo e joweeɗiɗawre maaru, koommbowal jooɗi dow hooseere Araraada. 5Ndiyamji tokkiti ustugo haa wargo lewru sappooru. Nyalaade aranndeere nder lewru maajum, geereeje kooseeje mbaŋgi.
6Nde nyalɗe cappanɗe nayi mbaɗi (40), Nuuhu maɓɓiti wurdere koommbowal nde o waɗno go. 7O yoofi leekuwal gootal. Ngal fiiri. Ngal yehi e ngal lori nde ɗuuɗɗum, haa nde ndiyam ɓeeɓi e lesdi. 8Nden o yoofi poola, haa o laara to ndiyam ustake dow lesdi. 9Ammaa poola tawaay nokkuure ngam hoɗaago, ngam ndiyamji ɗonno cuddi lesdi tawon. Nga warti haa koommbowal. Nuuhu forti juŋngo muuɗum, hooci nga, nastini nga nder koommbowal. 10O munyi nyalɗe joweeɗiɗi fahin, nden o yoofi nga kadiboo. 11Haa kiikiiɗe, poola wartidi bee haako jaytunhi haa hunnduko maaga. Bana nii Nuuhu annditi ndiyam usti dow lesdi. 12Kadiboo o munyi nyalɗe joweeɗiɗi fahin, nden o yoofi poola. Ammaa nga meetaay wartugo haa maako.
13Nder nduuɓu Nuuhu teemeɗɗe joweego e go'oowu (601), lewru aranndu, nyalaade go'oore maaru, ndiyamji cotti e lesdi. Nuuhu omti maɓɓorde koommbowal, o yurni gal yaasi. Ndaa, lesdi yoori. 14Nder lewru ɗiɗaɓru, nyalaade noogas e joweeɗiɗawre maaru, lesdi yoori.
15Nden Allah wi'i Nuuhu: 16“Wurta koommbowal bee debbo maaɗa, ɓikkoy maaɗa e rewɓe maɓɓe. 17Wurtin boo asli dabbaaji gonduɗi bee maaɗa fuu, marɗum ɓanndu fuu, colli e dabbaaji e ladooji duɓanɗi dow lesdi fuu, haa ɗi caŋkito dow lesdi, ɗi ndima, ɗi ɗuuɗa dow lesdi.” 18Nden Nuuhu wurti bee ɓiyum'en e debbo mum e rewɓe ɓiyum'en. 19Dabbaaji fuu e ladooji fuu e colli fuu, ko waancata dow lesdi fuu, ngurti koommbowal fodde asli maaji.
20Nuuhu mahani Jawmiraawo hirsirde. Nden o hoo'i ndabbaawa ngoota ngoota nder dabbaaji dagiiɗi e sonndu wooru wooru nder colli dagiiɗi fuu. O lii'ani ɗi Allah guleteeɗi dow hirsirde. 21Nde Jawmiraawo maati uureeŋgol belŋgol, o wi'i nder ɓernde maako: “Mi meetataa naalugo lesdi fahin ngam daliila neɗɗo. Ngam anniyaaji ɓernde neɗɗo halli diga nderkaaku maako. Mi meetataa mbarugo marɗum yoŋki fuu bana mbaɗmi. 22No lesdi tammiri duurugo fuu, aawugo e sodugo, jaaŋgol e gulɗum, nduŋngu e ceeɗu, non boo jemma e nyalawma timmataa sam.”