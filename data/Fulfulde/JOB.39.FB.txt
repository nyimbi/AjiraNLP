1An a anndi ndey jabaaje ndimata na?
Malla a giiɗo no lelji debbi ndimirta?
2Lebbi noye ɗi ndeedata, a limi na?
Wakkatiiji ɗi ndimata, a anndi na?
3Saa'i rimugo, sey ɗi ɗappina.
Luuwe nduurataa, law ɗe timmirta.
4Ɓikkoy maaji ɗon mawna, ɗon keɓa semmbe,
nden koy ngurtoto yaasi, koy ngartataa fahin.
5Moy rimɗini wamnde ladde, yoofti nde?
Moye fiisti toŋngorde maare, itti nde?
6Min mi hokki nde ladde bana jooɗorde,
lesdi mannda boo laatani nde wonorde.
7Nde ɗon jala hoolo berniiji,
nde nanataa koo telɓuki coggoowo.
8Nde ɗon wa'o kooseeje haa nde dura ton,
nde ɗon wiɗito koo toy, teema keccum ɗon.
9Kadi mbana huuwante kuugal na?
Malla jemma nga waalan haa nder suudu dabbaaji ma?
10Daande maaga, a haɓɓan nde bee ɓoggol,
haa nga tokko ma remugo kaatorooji na?
11An a hooloto maŋngu semmbe maaga,
haa a acca nga huuwugo kuugal maaɗa na?
12A ɗon hoolo nga haa nga hoorane alkamaari maaɗa,
haa nga mooɓtane ƴaamle ma haa laarre na?
13Bee ceyiiɗum bileeji ndawu liilirta.
Ɗi ɗon nanndi bileeji ngaasiyoowal na?
14Nder mbulwuldi ngu wallinta geeraaɗe,
lesdi wulna ɗe, wurtina ɓiɓɓe boo.
15Ndaa ngu yejjiti kosŋgal waawan fusgo ɗe
malla ndabbaawa ladde waran, yaaɓa ɗe.
16Bana njanannoy ngu saatanta ɓiyiigu'en,
kuugal maagu, to meere, ngu faalaaka ɗum.
17Min mi sooyni ngu hikma, saa'i tagmi ngu,
mi hokkaay ngu hakkiilo, koo seɗɗa.
18Bee non fuu, to ngu ummake ngam doggugo,
ngu ɗon jala koo puccu e ba'iiɗo ngu.
19An hokki puccu semmbe muuɗum na?
An ɓorni ngu damsali haa daande na?
20Haa ngu diwa bana mbaɓɓattu, an waɗi ɗum na?
To ngu hiji bee semmbe, naa kulniiɗum na?
21Ngu ɗon ficca nder waadiwol, ngu seyoto,
bee semmbe ngu nastirta nder haɓre boo.
22Ngu ɗon jala kulniiɗum, ngu hulataa sam,
koo to ndaa kaafahi, puccu lorataako sam.
23Haa dow puccu man ɓaaru kuri sonyata,
bana naaŋge, non labbe ceeɓɗe ɗelkirta.
24Nden ngu naarja, moɗa laawol fuu,
to ɓe puufi luwal, ngu de'ataa.
25Puccu jaaboto fuufre fuu bee forgo,
diga daayiiɗum ngu luuɓnata konuuji
e hoolo mawɓe honooɓe e gookaali.
26Fodde sawari maaɗa ciilal fiirata,
to ngal weeɗi bileeji heedi fombina na?
27An a umminan dutal bee umroore ma,
haa ngal jo'ina saɓɓo haa ɓaŋgiiɗum na?
28Dow tapaaje ngal jooɗata, ngal waalo
dow yeereere maaje ngal waɗa saɓɓo maagal semmbiɗŋgo.
29Diga ton ngal ɗon laara kuuje nyaamugo,
gite maagal ɗon eewa ɗe daayiiɗum.
30Ɓikkoy maagal ɗon njara ƴiiƴam tan,
haa mbaraaɓe ɗon mbaali, ton ngal wonata.