Elihu seedi maŋngu Allah
1Elihu tokki wolwugo, wi'i:
Elihu
2Kadi munyanam seɗɗa, mi anndinte,
woodi goɗɗum haa Allah, mi wi'ete.
3Haa daayiiɗum mi heɓoyta anndal am,
haa mi gooŋɗina Allah mo tagi yam.
4Ngam fakat walaa fewre nder bolle ɗe'e,
goɗɗo mooɓa-anndaljo ɗon wolwane.
5Allah o Baawɗo masin! O famɗintaa goɗɗo sam,
baawɗe paamuki maako tampataa sam.
6Allah timminan ngeendam kalluɗo,
ammaa gooŋga o hiitorto laafuɗo.
7O accataa woonango adili'en,
o ɗon jo'ina laamiiɓe dow leeso laamu,
haa ɓe njooɗo foroy, non o ɓaŋgtiri ɓe.
8To ɓe haɓɓaaɓe bee callallu,
ɓe naŋngaaɓe nder ɓoggi ɓillaare boo,
9nden o faamtinan ɓe ko ɓe mbaɗi,
ngam ɓe luutɓe, ɓe ƴaggiiɓe tum.
10Allah nannan ɓe koŋnguɗi elto mum,
haa ɓe tuuba, ɓe acca kalluɗum.
11To ɓe nanani Allah, ɓe maŋgti mo,
nden kam ɓe tokkoto yeeɗugo nder hayru,
duuɓi maɓɓe boo keewan bee welwelo.
12To ɓe ngiɗaa, fakat labbo mbaran ɓe,
ɓe maayan daliila sooynde anndal.
13Halla-ɓerɗe'en tokkoto ɓernugo,
koo nder torra ɓe ngiɗaa toraago mo.
14Yimɓe ɓe'e fuu maayan nder sukaaku muuɗum'en,
ngeendam maɓɓe ɗon halka bee daakaare'en.
15Bee ɓillaare o hisnirta ɓilliiɓe fuu.
To ɓe nasti nder bone, ɓe nanan mo.
16Nder ɓillaare ma naawnde o ewni ma,
haa nokkuure ma yaaji, ɓillaay dow ma,
nyaamdu welndu boo waagi dow taabal ma.
17To a tokkake tuurtango Allah ma,
nden kam kiita e do'ere naŋngete.
18Taa ɓernuki ma yerɓe huɗugo,
taa rusiya boo selne.
19Kadi hoolo ma daaynan ɓillaare ma,
to a haɓdi bee semmbe e baawɗe na?
20Taa a heppana garki jemmaare go,
ngam nde nattinan le'i bee juhuki.
21Sey a reento, taa fuɗɗitit aybe ma,
ngam daliila man bone go heɓi ma.
22Siftor Allah bee baawɗe mum mawɗe.
Moy waawata ekkitingo bana maako?
23Moy umrata Allah ko o waɗata?
Moy wi'ata Allah: “A waɗi kalluɗum”?
24Kuuɗe maako fuu ɗe yimɓe maŋgtata,
siftor ɗe, maŋgtu mo.
25Yimɓe fuu ɗon ndaara ko Allah waɗi,
diga daayiiɗum ɓe ngi'a ɗum, ɓe ɗon kayɗina.
26Allah o mawɗo masin, min mbaawataa faamugo ɗum,
duuɓi maako, en keɓtataa limgal maaji.
27Kaŋko eeŋgnata baade ndiyamji fuu,
laatina ɗum duule, nden toɓna iyeende.
28Duule ɗon toɓna nde,
yimɓe ɗuuɗɓe ɗon toɓra bee iyeende nde'e.
29Moy anndi no duule man njahrata,
no felmaaŋgo haa asama felmirta?
30Allah ɗon nela ma'ere diga asama,
o ɗon sudda luggeeŋga beeli fuu.
31Bana nii Allah nyaamnirta yimɓe fuu,
nii o hokkirta nyaamdu bee fantugo.
32Juuɗe ɗiɗi o naŋngirta ma'ere,
nden o umra nde waɗugo ko o yiɗi.
33O ɗon anndina garki maako bee riggaaŋgo,
kanjum maatinta tokke dabbaaji boo.