Tornde ngam haa Jawmiraawo siftora Alkawal muuɗum
1Yimre Etan Esrahiijo ekkitinoore.
2Yaa Jawmiraawo,
mi maŋgtete ngam kuuɗe ma booɗɗe haa foroy,
mi anndinan yimɓe gooŋgaaku ma diga yidere haa yidere.
3Mi anndi mbooɗeeŋga ma tabitan haa foroy,
gooŋgaaku ma tabiti haa asama.
4A wi'i: “Mi haɓɓi alkawal bee cuɓaaɗo am,
mi hunani jaggiiɗo am Daawuda,
5mi tabitinan danygol maako haa foroy,
non boo leeso laamu maako diga yidere haa yidere.”
6Sey asamanji maŋgta kaayeefiiji ma, yaa Jawmiraawo,
mooɓorde seniiɓe maŋgta gooŋgaaku ma.
7Walaa koo gooto nder asama nanndi bee ma,
walaa ɗowanteeɗo foti bee maaɗa.
8An woni kuleteeɗo masin nder dawriinde seniiɓe,
a ɓurdi taariiɓe ma fuu baawɗe kulniiɗe.
9Yaa Allah, Jawmiraawo honooɓe asama, a baawɗo,
walaa mo nanndi bee ma,
kuuɗe ma fuu ɗe gooŋɗuɗe.
10An waawtata mawnitaare mbeela,
to ƴuuge maaga ummake, a de'itinan ɗe.
11A mbari kuuŋga mbi'eteeŋga Rahab bee koyɗum bana nga mbaatnooŋga,
a saŋkiti konne'en ma bee juŋngo ma semmbiɗŋgo.
12An mari asama bee lesdi fuu,
an tagi duniyaaru e ko woni nder maaru.
13An tagi woyla e fombina,
kooseeje Hermoon e Taboora ɗon ngimane
bee seyo.
14An mari baawɗe e semmbe,
juŋngo ma nyaamo jaaloto.
15Leeso laamu ma tabiti dow kiita adiliiha e ngooŋɗuka,
mbooɗeeŋga e gooŋgaaku ɗon yeeso ma.
16Barka laatanto yimananɓe ma bee welwelo,
mbooɗeeŋga ma laatoto jayŋgol dow laawol maɓɓe.
17Ngam daliila innde ma ɓe ceyoto nyalaade fuu,
ɓe ɗon njuroro adilaaku maaɗa.
18Baawɗe ma ɗon hokka min tedduŋgal,
yerduye ma ɗon hokka min jaalorgal,
19ngam an suɓi laamiiɗo laatiiɗo wawarde amin,
yaa Ceniiɗo Isra'iila, an hokki min laamiiɗo oo.
20Ɓooyma a wolwani hoolaaɓe ma bee wahayu,
a wi'i: “Mi walli cemmbiɗɗo,
mi ɓaŋgti derkeejo caka ummaatoore.
21Mi suɓi jaggiiɗo am Daawuda,
mi moyti mo bee nebbam am ceniiɗam.
22Juŋngo am ɗon jogi mo foroy,
baawɗe am ɗon cemmbiɗina mo.
23Konne'en maako njuhataa mo,
halluɓe keɓataa ɓillugo mo.
24O laaran no mi namirta konne'en maako,
mi mbaran wanyɓe mo.
25Gooŋgaaku am e mbooɗeeŋga am wondan bee maako,
mi hokkan mo jaalorgal bee innde am.
26Mi laaminan mo diga Mbeela haa yotto maaje Tigiris e Efratis.
27Kaŋko o wi'atam: An woni baaba am,
a Allah am, tapaare am hisnoore.
28Min boo mi waɗan mo afo am,
ɓuranɗo laamiiɓe duniyaaru fuu.
29Foroy mi woonanan mo,
alkawal am bee maako tabiti.
30Mi tabitinan danygol maako haa foroy,
laamu maako duumoto bana asama.
31Ammaa to yimɓe danygol maako acci tawreeta am,
to ɓe tokkaaki kiitaaji am,
32to ɓe tuurtani farillaaji am,
to ɓe ɗowtanaaki umrooje am,
33nden kam mi hiitoto tuurtolji maɓɓe bee sawru,
mi ɓoccan ɓe ngam aybeeji maɓɓe.
34Ammaa mi accataa woonango Daawuda,
mi ittantaa mo gooŋgaaku am.
35Mi fiistataa alkawal am bee maako,
mi waylataa koŋngol am.
36Nde woore kunoriimi innde am seniinde:
Mi fewataa Daawuda sam!
37Danygol maako jinnataa,
laamu maako tabiti bana naaŋge,
38ngu tabiti haa foroy bana lewru,
kayru woni ceedoowo koolniiɗo haa asama.”
39Ammaa jonta, yaa Allah, a ɗon ɓernana laamiiɗo mo moytuɗa masin,
a fiɗɗake mo, a wudini mo.
40A yawi alkawal ngal kaɓɓuɗa bee maccuɗo ma,
a sakkini meetaleewol maako nder mbulwuldi.
41A yibbini mahi maako,
a wili cuuɗi maako cemmbiɗɗi.
42Saalotooɓe fuu ɗon ɓofta kuuje maako,
heeddiɗɗiraaɓe maako fuu ɗon kuɗa mo.
43A hokki konne'en maako jaalorgal,
a seyni wanyɓe mo fuu.
44A laskini kaafahi maako,
a wallitaay mo nder haɓre.
45A itti tedduŋgal maako,
a hippi leeso laamu maako.
46A naywini mo law,
a suddi mo bee toskaare.
47Yaa Jawmiraawo, ndey accata suuɗaago?
Ndey ɓernuki ma accata wulugo bana yiite?
48Yaa Jawmiraawo, siftor no balɗe am ndammiri,
a tagi ɓiɓɓe Aadama fuu bana huunde meere.
49Woodi goɗɗo geeto mo meeɗataa maayugo na?
Moy hisnata hoore mum diga baawɗe joonde maayde?
50Yaa Jawmiraawo, toy kuuɗe ma ɗe a huuwani min ɓooyma,
ɗe kuniiɗa hokkugo Daawuda fodde gooŋgaaku ma?
51Yaa Jawmiraawo, siftor toskaare maccuɗo ma,
laar no ummaatooje ɗuuɗɗe kuɗirtammi.
52Konne'en ma ɗon kuɗa laamiiɗo mo cuɓɗa,
ɓe ɗon kuɗa mo koo toy o yahata fuu.
53Yettoore laatano Jawmiraawo haa foroy!
Aamiina! Aamiina!