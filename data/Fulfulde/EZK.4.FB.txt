Misaalu kiita dow Urusaliima
1Jawmiraawo tokki wi'ugo: “Ɓii-Aadama, hoo'u birikre, wallin nde yeeso maaɗa, diidu suura berniwol Urusaliima dow maare. 2Nden taarnu ngol bee kuuje kipporɗe, waagu lesdi ɗakki mahol maagol ngam hippaago ngol, waɗ caŋngeeje konu nder taarde maagol, ɓadin kuuje ceekruɗe mahol koo toy haa maagol. 3Nden hoo'u beɗol njamndi, darnu ngol bana mahol njamndi hakkunde maaɗa e berniwol. Tiita ngol, ngol kippaaŋgol. An hippoto ngol. Ɗum laatanto yimɓe Isra'iila alaama.
4An, waala dow wuttudu ma nanndu, yow aybe yimɓe Isra'iila dow maaɗa. Nyalɗe mbaalortoɗa bana non fuu, a roondoto aybe maɓɓe. 5Mi yowani ma nyalɗe deydey limgal duuɓi aybe maɓɓe, ngam maajum a roondoto aybe maɓɓe nyalɗe teemeɗɗe tati e cappanɗe joweenayi (390). 6To a timmini nyalɗe ɗe'e, waala fahin dow wuttudu ma nyaamru. A roondoto aybe yimɓe Yahuuda nyalɗe cappanɗe nayi (40), ngam mi yowani ma nyalaade woore haa nduuɓu fuu. 7Nden tiita yeeso ma, laar berniwol Urusaliima kippaaŋgol, nyobbu juŋngo limce, fortu juŋngo ma, waɗ annabaaku dow maagol. 8Ndaa, mi haɓɓete bee ɓoggi, ngam taa keɓa waylitaago haa wuttudu feere, sey to a timmini nyalɗe ɗe kippotoɗa Urusaliima.
9Hoo'u alkamaari e sa'iiruuri e nyebbe e irin nyebbe feere e gawri e irin alkamaari feere, hawtu ɗum haa fayannde, waɗ tamseere bee maajum, nyaam ɗum wakkati mbaalotoɗa dow wuttudu ma nyalɗe teemeɗɗe tati e cappanɗe joweenayi fuu (390). 10A foonda nyaamdu ma nyalaade fuu reetita kilo, non a nyaamata nder nyalɗe ɗe'e fuu. 11Ndiyam boo, yar liitir gootel nyalaade fuu. Bana non tokkata yarugo nder nyalɗe ɗe'e fuu. 12Tamsu tamseere nde'e dow yiite huɓɓiraaŋge bee bu'e yimɓe, waɗ ɗum gite maɓɓe. Nyaam nde bana goɗɗo nyaamrata tamseeje sa'iiruuri.” 13Nden Jawmiraawo wi'i: “Bana non Isra'iila'en nyaamrata nyaamdu muuɗum'en soɓndu caka ummaatooje haa ndiiwanmi ɓe.” 14Mi wi'i: “Kayya, yaa Allah Jawmiraawo, mi meeɗaay soɓnugo hoore am, diga nderkaaku am haa wargo hannde mi meeɗaay nyaamugo dabbaaji baatɗi koo paɗɗaaɗi, kusel nyidduŋgel meeɗaay nastugo hunnduko am.” 15Jawmiraawo wi'i: “Booɗɗum, mi duŋani ma dubbuɗe na'i mbattudi bu'e yimɓe, ngam tamsugo nyaamdu ma.” 16Fahin o wi'i yam: “Ɓii-Aadama, mi timminan ndesa nyaamdu nder Urusaliima, haa yimɓe poonda nyaamdu muuɗum'en bee kulol, ɓe poonda ɗuuɗeeŋga ndiyam maɓɓe, ɓe ngonan boo nder kultoreeŋgol. 17Ɓe cooyan nyaamdu e ndiyam, haa ɓe caklo, ɓe njinna nder aybe maɓɓe.”