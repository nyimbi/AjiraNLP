Bildad maŋgti gooŋgaaku Allah
1Nden Bildad Suhiijo wi'i:
Bildad Suhiijo
2Ndey accata wolwugo irin maajum?
Haa ndey accata wolwugo bolle caatuɗe bana henndu saatundu?
3A tammi Allah sannji dookaaji kiita na?
A tammi Allah Baawɗo wayliti kiita ngooŋɗuka na?
4To ɓiɓɓe ma mbaɗi hakke dow Allah,
ɓe keɓi ngeenaari zunuuba maɓɓe.
5Ammaa an, to a ɗakkotiran bee Allah,
to a toroto Allah Baawɗo,
6to a walaa feloore, to a darnuɗo,
fakat o ummoto haa o walle,
o mo'ina joonde ma bana naane.
7Nden ndaarata fuɗɗam ma bana peetum,
haa timmoode maaɗa a maran ɗuuɗɗum.
8Sey a heɗito yimɓe ɓooyma,
ko kaakiraaɓe maɓɓe keɓti, anndu ɗum!
9Enen, en neeɓaay haa duniyaaru ndu'u! Walaa ko en anndi,
balɗe meeɗen haa lesdi, ɗum ɗowdi tan.
10Ammaa kamɓe, ɓe ekkitinte, ɓe anndinte
ɗum ko ɓe anndi bee kirseeku maɓɓe:
11Kewe mawnan to walaa waalowol na?
Tolooje mawnan to ndiyam walaa na?
12Kanje ɗe aartan koo huɗo yoorugo,
koo ɗe kecce, koo walaa pe'uɗo ɗe.
13Kanjum heɓata yejjitanɓe Allah,
non tammunde kalluɗo halkirta.
14Haala tammunde maako wonnoto,
nde nanndi bee cannyudi.
15To o ɓaarake suudu maako, ndu yibban,
to o feɗi dow maaru, ndu yibban.
16Bana lekki keewki ndiyam gonki haa naaŋge,
lice maaki ɗon caalo jarne fuu,
17ɗaɗi maaki ɗon laya caka waagaare kaa'e,
caka kaa'e ki yiɗi naŋgtugo.
18To ɓe ɗoofi ki diga pellel man,
pellel man yeddan ki, wi'an: “Mi meeɗaay yi'ugo ki sam.”
19Kanjum tan woni seyo maaki fuu,
haa pellel maaki boo, leɗɗe goɗɗe puɗan.
20Aa'a, Allah wudintaa adiliijo.
O wallataa kalluɗo.
21Allah wartiran seyo ɓernde ma,
haa a jala, a heewa welwelo.
22Ammaa wanyɓe ma keewan semteende,
cuuɗi halluɓe mbilan.