Daawuda laati laamiiɗo Isra'iila
(2 Samuyila 5:1-5)
1Isra'iila'en fuu mooɓti haa kommbi Daawuda haa Heburuun. Ɓe mbi'i mo: “Minin min banndiraaɓe ma nder ummaatoore woore. 2Koo naane, wakkati Sawulu ɗonno laamani min boo, an ardi jama'aare konu Isra'iila. Jawmiraawo Allah maaɗa boo wi'i ma: An ɗowata ummaatoore am Isra'iila'en, a laatoto ardiiɗo maɓɓe.” 3Ndotti'en Isra'iila fuu ngari haa laamiiɗo haa Heburuun. Daawuda haɓɓi alkawal bee maɓɓe ton yeeso Jawmiraawo. Ɓe moyti Daawuda, laati laamiiɗo dow Isra'iila fodde wolde nde Jawmiraawo wi'no bee hunnduko Samuyila.
Daawuda nyaami Siyona
(2 Samuyila 5:6-10)
4Daawuda e Isra'iila'en fuu njehi haa Urusaliima, waato Yebus. Yebusi'en, yimɓe lesdi man ɗon njooɗi ton. 5Ɓe mbi'i Daawuda: “A waawataa nyaamugo berniwol amin.” Ammaa Daawuda nyaami berniwol cemmbiɗŋgol dow hooseere Siyona, kaŋgol laati Berniwol Daawuda. 6Daawuda wi'no: “Mo aartata jaalaago Yebusi'en fuu laatoto hooreejo, waato mawɗo honooɓe.” Yo'ab ɓii Seruyatu aarti, wa'i. Kaŋko laati hooreejo. 7Daawuda jooɗi haa berniwol cemmbiɗŋgol go, ngam maajum ɓe inndi ngol Berniwol Daawuda. 8Daawuda nyiɓi haa taarde berniwol, diga Millo haa yotti taarde maagol. Yo'ab boo hesɗitini yeɓre berniwol luttunde. 9Daawuda ɓesdi yeeso yeeso, ngam Jawmiraawo, Allah honooɓe asama ɗon wondi bee maako.
Honooɓe Daawuda Suusɓe
(2 Samuyila 23:8-39)
10Ndaa honooɓe Daawuda hoore'en suusɓe. Kamɓe e Isra'iila fuu mballi Daawuda haa o heɓa laamu e ɓe tokki wallugo mo nde o laami fuu, bana Jawmiraawo wi'no dow Isra'iila. 11Ndaa inɗe maɓɓe: Yasobo'am ɓii Hakmoni, o hooreejo honooɓe tataɓo. O mbari konne'en teemeɗɗe tato (300) bee labbo maako nder haɓre woore. 12Ɓaawo maako Eli'azaaru ɓii Doodo Ahohiijo, o gooto nder suusɓe tato. 13Kaŋko o wonduno bee Daawuda haa Pas-Damiima, nde Filisti'en mooɓi ton ngam haɓre. Woodi ton tayre ngesa heewnde sa'iiruuri. Yimɓe ndoggi yeeso Filisti'en. 14Ammaa Eli'azaaru bee yimɓe mum ndari caka tayre ngesa man, ɓe kisni nde, ɓe njaali Filisti'en. Bana nii Jawmiraawo heɓni Isra'iila'en jaalorgal maŋngal.
15Tato nder honooɓe semmbiɗɓe cappanɗe tato ndiirti, ngari haa Daawuda haa lowol Adullam nder tapaare. Jama'aare Filisti'en ɗon saŋngini nder waadiwol Refayim. 16Saa'i man Daawuda ɗon haa hisrude, Filisti'en aynooɓe ɗon haa Baytilaama. 17Daawuda yeli, wi'i: “Moy yarnatammi ndiyam ɓulndu wonndu haa dammugal Baytilaama?” 18Suusɓe tato man nasti caka saŋngeere Filisti'en, nyeɗi ndiyam ɓulndu haa dammugal Baytilaama, ngaddi ɗam haa Daawuda. Ammaa Daawuda sali yarugo ɗam. O rufi ɗam, ɗam laati dokkal ngam Jawmiraawo. 19O wi'i: “Allah am haɗammi waɗugo irin ɗu'um! Kadi mi yara ƴiiƴam worɓe ɓe'e na? Ngam ɓe kasdi koo maayugo ngam waddango yam ndiyam man.” Ngam maajum o sali yarugo ɗam. Bana nii kuuɗe suusɓe tato ɓe'e mba'i.
20Abisay deerɗiraawo Yo'ab woni hooreejo suusɓe tato man. O mbari konne'en teemeɗɗe tato bee labbo maako. O heɓi innde caka suusɓe tato, 21o ɓurdi ɓe tedduŋgal cowi ɗiɗi, haa o laati hooreejo maɓɓe. Ammaa o yottaaki darnde suusɓe tato go.
22Benaya ɓii Yoyada mo Kabseyel, o cemmbiɗɗo, o huuwi kuuɗe mawɗe ɗuuɗɗe. O mbari ɓiɓɓe Ariyel Mo'abiijo ɗiɗo. Nyannde feere nde mallimallooje toɓi, o jippi nder ɓulndu o mbari mbarooga ton. 23O mbari boo Misraajo mo darnde mum waɗi meetir ɗiɗi bee reeta. Misraajo man woodi labbo haa juŋngo muuɗum, ngo tekki bana leggal cannyargal. Benaya ɓaditi mo bee sawru, jaɓti labbo haa juŋngo maako, mbari mo bee maago. 24Kanjum Benaya ɓii Yoyada waɗi. O heɓi innde bana suusɓe tato go. 25O ɓurdi suusɓe cappanɗe tato go tedduŋgal, ammaa o yottaaki darnde suusɓe tato. Daawuda darni mo o hooreejo aynooɓe muuɗum.
26Honooɓe Daawuda semmbiɗɓe ngoni: Asa'el deerɗiraawo Yo'ab e Elhanan ɓii Doodo mo Baytilaama 27e Sammot mo Harood e Heeles mo Pelon 28e Iira ɓii Ikkes mo Teko'a e Abi'ezer mo Anatot 29e Sibbekay mo Husa e Iilay mo Ahoha 30e Maharay mo Netofa e Heeled ɓii Ba'ana mo Netofa 31e Ittay ɓii Ribay mo Gibiya nder lesdi Benyamin e Benaya mo Piraton 32e Huuray iwɗo waadiiji Ga'as e Abiyel mo Araba 33e Azmawet mo Baharuuma, Elihabba mo Sa'albon 34e ɓiɓɓe Hasen Guniijo e Yonatan ɓii Sage mo Harar 35e Ahiyam ɓii Sakar mo Harar e Elifal ɓii Ur 36e Hefer Mekeraajo e Ahiya mo Pelon 37e Hesro mo Karmel e Na'aray ɓii Ejebay 38e Yo'el deerɗiraawo Natan e Mibehar ɓii Hagari 39e Selek Ammooniijo e Naharay mo Beerot doondoowo balmi Yo'ab ɓii Seruyatu 40e Iira mo Yatir e Gareb mo Yatir 41e Uriya Hetiijo e Zabada ɓii Ahilay 42e Adina ɓii Sija, mawɗo nder yimɓe Ruben e worɓe cappanɗe tato bee maako 43e Hanan ɓii Ma'aka e Yosafat Mitimiijo 44e Uzziya mo Asterot e Sama e Ye'iyel ɓiɓɓe Hotam mo Aro'er 45e Yedi'ayel ɓii Simiri e deerɗum Yoha Tisiijo 46e Eliyel Mahawiijo e Yeribay e Yoswiya ɓiɓɓe Elna'am e Yitima Mo'abiijo 47e Eliyel e Obet e Ya'asiyel mo Mecobaya.