Allah leestinan kalluɗo, ɓaŋgtan adiliijo
1Ngam kaliifaajo gime fodde daande “Taa wonnu”. Yimre Asaf.
2Min maŋgtete, yaa Allah, min maŋgtete ngam a ɗon ɓadi min,
min ɗon anndina yimɓe kaayeefiiji ɗi mbaɗɗa.
3Allah wi'i: “To wakkati hiitaago am yottake,
mi waɗan kiita ngooŋɗuka.
4Koo to duniyaaru dimmbake bee ko woni dow maaru fuu,
naa min tabitini caɓɓaaje maaru?
5Mi wi'i mantooɓe taa ɓe manto,
halluɓe boo taa ɓe mawnito.
6Mi wi'i ɓe taa ɓe mawnito dow asama,
taa ɓe mbolwa bolle elewɗe dow am.”
7Maŋngu iwataa haa fuunaaŋge malla hiirnaaŋge
malla woyla malla fombina.
8Sey Allah woni kiitoowo,
o leestinan oo, o ɓaŋgtan oya.
9Juŋngo Jawmiraawo ɗon jogi jardugel,
ngel heewi inaboojam ƴuufanɗam, nyaaɗɗam.
O yarnan ɗam halluɓe nder lesdi fuu,
doole ɓe njarda ɗam bee dembere maajam fuu.
10Min kam mi accataa wolwugo haala Allah Yaakubu sam,
mi accataa yimango mo maŋgtooje.
11Kaŋko o leestinan halluɓe,
ammaa o ɓaŋgtan adili'en.