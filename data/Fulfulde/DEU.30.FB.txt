Cuɓol hakkunde ngeendam e maayde
1“To bolle ɗe'e fuu laatanake on, waato barkaaji e naalooje ɗum njo'inmi yeeso mooɗon, to on kakkilani ɗum booɗɗum caka ummaatooje fuu ɗe Jawmiraawo, Allah mooɗon saŋkititta on, nden kam on ciftoran ɗe 2on lortoto haa Jawmiraawo, Allah mooɗon, onon e ɓikkoy mooɗon on ɗowtanto wolde maako fodde ko mi umrani on hannde fuu, to on mbaɗan ɗum bee ɓerɗe mon e yoŋkiiji mon fuu, 3nden Jawmiraawo, Allah mooɗon enɗan on, waylan yaŋgada mon, mooɓtan on diga ummaatooje ɗe o saŋkiti on. 4Koo to on caŋkitake haa keeri duniyaaru, Jawmiraawo Allah mooɗon mooɓtan on, hoosan on. 5O hooran on, o marnan on lesdi ndi kaakiraaɓe mon marno. O woonanan on, o ɗuɗɗinan on ko ɓuri kaakiraaɓe mon. 6Jawmiraawo, Allah mooɗon hokkan on, onon e danygol mon ɓerɗe ɗowtiiɗe, on ngiɗan mo bee ɓerɗe mon e yoŋkiiji mon fuu, nden on ngeeɗan. 7Jawmiraawo, Allah mooɗon ukkan naalooje go dow konne'en mon, wanyɓe on, toonyiiɓe on. 8Ammaa onon on lortoto haa maako, on nanana mo, on ɗowtano umrooje fuu ɗe umrumi on hannde. 9Jawmiraawo, Allah mooɗon ɗuɗɗinan hayru mon masin nder kuuɗe mon koo ɗeye. O ɗuɗɗinan ɓikkoy mon e dabbaaji mon e ƴaamle gese mon. O seyorto woonango on fahin, bana o seyori woonango kaakiraaɓe mon, 10to on ɗowtanake Jawmiraawo, Allah mooɗon, to on tokkake umrooje maako e farillaaji maako binndaaɗum nder deftere tawreeta nde'e fuu, to on ngaylitake haa maako bee ɓerɗe mon e yoŋkiiji mon fuu.
11Ngam umroore nde umrumi on hannde salortaako on, nde daayaaki on. 12Nde wonaay haa asama, sakko on mbi'a: Moy eeŋgata haa asama ngam o waddanoya en nde, haa en nana, en ɗowtano nde? 13Nde wonaay gaɗa mbeela boo, sakko on mbi'a: Moy eeroto gaɗa mbeela ɗaɓɓitanoya en nde, haa en nana, en ɗowtano nde? 14Ngam nde ɗon ɓadi on masin, nder kunnduɗe mon e ɓerɗe mon nde woni ngam on ɗowtano nde!
15Ndaa, mi ɗon holla on hannde ngeendam e hayru, non boo maayde e sarru haa yeeso mooɗon. 16Ammaa min mi umri on hannde, ngiɗe Jawmiraawo, Allah mooɗon ngam on tokko laabi maako, on ɗowtano umrooje maako e farillaaji maako e kiitaaji maako, nden kam on ngeeɗan, on ɗuuɗan. Jawmiraawo, Allah mooɗon barkiɗinan on nder lesdi ndi nastoton haa maron ɗum. 17Ammaa to on ngaylitani mo ɓaawo, to on ɗowtanaaki mo, on tokkake esto, on cujidani ɗowanteeɓe woɗɓe, on njagganake ɓe, 18nden kam mi ɗon anndina on hannde nde'e on kalkan fakat, on nduurataa nder lesdi gaɗa Urdun ndi nastoton ngam maron ɗum. 19Mi holli on ngeendam e maayde, barka e naaloore, haa on cuɓa. Mi ɗon ewno jonta asama e lesdi ceedo ko cuɓoton. Cuɓe ngeendam ngam haa on ngeeɗa, onon e danygol mooɗon! 20Ngiɗe Jawmiraawo, Allah mooɗon, ɗowtane mo! Ɗakkotire bee maako, haa balɗe mon njuuta nder lesdi ndi Jawmiraawo hunani kaakiraaɓe mon Ibrahiima e Isiyaaku e Yaakubu, o hokkan ɓe ɗum.”