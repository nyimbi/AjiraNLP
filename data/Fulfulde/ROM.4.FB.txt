Misaalu nuɗɗinki Ibrahiima
1Ko mbi'eten dow Ibrahiima kaaka meeɗen? Ɗume o heɓi? 2To Ibrahiima heɓruno adilaaku Allah bee kuuɗe muuɗum, o mawnitittono. Ammaa naa haa yeeso Allah. 3Fakat Deftere wi'i: “Ibrahiima nuɗɗini Allah, Allah boo limani mo ɗum adilaaku.” 4Kuuwoowo fuu foti heɓugo ngeenaari mum, ngeenaari boo wonaay caahu sam ammaa ɗum dooleejum. 5To goɗɗo daraaki dow kuuɗe mum, ammaa nuɗɗini Allah jaɓɗo aybuɗo, nden kam Allah limanan mo nuɗɗinki man adilaaku, adilinan mo. 6Non boo, Daawuda wolwi haala seyo goɗɗo mo Allah adilini ɗum bilaa kuuɗe. O wi'i:
7“Seyo laatani yimɓe,
to Allah yaafake hakke maɓɓe,
suddi boofi maɓɓe fuu.
8Seyo laatani goɗɗo, to Jawmiraawo limanaay mo aybeeji.”
9Seyo maajum laatanto juulnotooɓe tan na? Aa'a, ngo laatanto ɓe njuulnataako boo. Min ɗon mbi'a: “Ibrahiima nuɗɗini Allah, Allah boo laari mo o adiliijo.” 10Noy ɗum laatori? Bee juulnol na malla bilaa juulnol? Fakat, saa'i man o siwaa juulnaago. 11Ibrahiima heɓi juulnol bana alaama tabitinka adilaaku muuɗum. Allah adilini mo ngam daliila nuɗɗinki maako, diga o siwaa juulnaago. Bana nii Ibrahiima laatori baaba nuɗɗinɓe fuu, Allah adilini ɓe koo ɓe njuulnaaki boo. 12O laati baaba juulniiɓe fuu. Ammaa naa juulniiɓe fuu ngoni ɓiɓɓe Ibrahiima, sey tokkiiɓe nuɗɗinki maako diga o juulnaakino.
No wolde Allah heewrata bee nuɗɗinki
13Allah wi'i Ibrahiima e danygol muuɗum, o marnan ɓe duniyaaru fuu. Ibrahiima heɓi iinawol ngo'ol naa ngam o ɗowtani tawreeta ammaa ngam Allah adilini mo daliila nuɗɗinki maako. 14To goɗɗo heɓi maral nga'al bee ɗowtanaago tawreeta, nden kam nuɗɗinki nafataa, iinawol Allah boo laatoto meere.
15Walaa ko tawreeta waddanta yimɓe, sey tikkere Allah tan. Ngam to umroore walaa, luutugo nde boo woodaa. 16Ngam maajum Allah darni iinawol ngo'ol dow nuɗɗinki, haa ɗum laato dokkal mo'ere maako. Iinawol ngo'ol ɗon ngam asŋgol Ibrahiima fuu, naa ngam marɓe tawreeta tan, ammaa ngam tokkiiɓe nuɗɗinki Ibrahiima boo. Ibrahiima o baaba meeɗen en fuu. 17Bana ko winnda, Allah wi'i mo: “Mi darni ma baaba ummaatooje ɗuuɗɗe.” Ibrahiima nuɗɗini Allah geeɗitinoowo maayɓe, umranɗo ko walaa ɗum wona. 18Ibrahiima nuɗɗini Allah bee tammaago huunde nde goɗɗo tammataako. Bana nii o laatori baaba ummaatooje ɗuuɗɗe fodde ko winnda: Non danygol ma laatoto. 19Saa'i maajum duuɓi Ibrahiima ndillani teemerre. O anndi o waawataa danyugo ɓikkoy. Debbo maako Saraatu boo naywi masin, waawataa reedugo. 20Bee non fuu, nuɗɗinki maako tampaay, o sekaay iinawol Allah, ammaa o teddini mo bee nuɗɗinki cemmbiɗki. 21O nuɗɗini fakat Allah woodi baawɗe waɗugo ko o iini. 22Ngam maajum “Allah limani mo ɗum adilaaku.” 23Wolde nde'e winndaaka ngam Ibrahiima tan, 24ammaa ngam meeɗen boo. To en nuɗɗini Allah ummitini Jawmiraawo meeɗen Yeesu Almasiihu diga maayde, kaŋko o limanan en ɗum adilaaku. 25Allah acci o maaya ngam daliila aybeeji men. O ummitini mo boo ngam haa o adilina en yeeso maako.