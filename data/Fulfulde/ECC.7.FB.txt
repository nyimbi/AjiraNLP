Mbooɗirka hikma
1Innde woonde ɓuri ngujam caɗɗam, nyannde maayki boo ɓuri nyannde danyeeki.
2Ndikka yahugo mayiti dow yahugo juulde ngam ɗum timmoode haa yimɓe fuu, sey yeeɗɓe numta ɗum.
3Ndikka metteeŋga dow jaleeɗe, ngam nga wonnan yeeso, ammaa nga mo'inan ɓernde.
4Ɓerɗe hikma'en ɗon numa dow maayde, ammaa ɓerɗe faataaɓe ɗon numa dow seyo.
5Ndikka nanugo feloore hikmaajo dow nanugo maŋgtoore faataaɓe.
6Bana sonyo yiite gi'e kuɓɓaaɗe les fayannde, non jaleeɗe faataaɓe mba'i, kanjum boo, ɗum huunde meere.
7Toonyaare wartiran hikmaajo paataaɗo, rusiya boo wonnan hakkiilo wooɗŋgo.
8Ndikka timmoode huunde dow fuɗɗoode maare. Munyal ɓuran mawnitaare.
9Taa yaawan tikkugo, ngam tikkere ɗon jooɗi haa ɓernde faataaɓe.
10Taa ƴam: Ko waɗi nyalɗe caaliiɗe mbooɗi, ɓuri ɗe hannde? Ƴamol bana ngo'ol iwaay haa hikma.
11Hikma wooɗi bana ndonŋgu, ka nafan yeeɗɓe fuu. 12Ngam hikma ɗon faddo bana ceede. Hikma ɗon yeeɗina marɗo ka, kanjum woni nafuuda anndal.
13Laar kuuɗe Allah. Moy waawata leltugo ko o leli? 14To a heɓi hayru, seya. Ammaa to sarru heɓi ma, siftor Allah waɗi ɗum ɗiɗi fuu ngam taa neɗɗo annda ko tammi warango ɗum yeeso.
15Mi yi'i kuuje ɗe'e fuu saa'i ngeendam am meereejam: Adiliijo kalkanɗo daliila adilaaku mum, kalluɗo juttinɗo balɗe mum bee halleende muuɗum. 16Taa laata adiliijo masin, taa laata boo hikmaajo masin: Koni ngiɗɗa halkugo hoore ma? 17Taa laata kalluɗo masin, taa laata paataaɗo boo: Koni ngiɗɗa maayugo hiddeko saa'i ma waɗa? 18Booɗɗum a jogo wolde nde, bilaa yejjititgo boo ndeya ngam kulɗo Allah tokkoto bolle ɗiɗi ɗe'e fuu.
19Hikma semmbiɗinan hikmaajo ko ɓuri ngomna'en sappo nder berniwol. 20Ngam haa duniyaaru, walaa adiliijo, kuuwanɗo ko fotti, mo waɗataa hakke. 21Taa hakkilan bolle ɗe yimɓe ɗon mbolwa fuu, ngam taa a nana maccuɗo ma ɗon naale. 22Ngam an boo, a anndi a naali woɗɓe nde ɗuuɗɗum.
Ɗaɓɓititki hikma
23Ɗum fuu, mi linyi ɗum bee hikma. Nden mi wi'i: Sey mi laato hikmaajo, ammaa ɗum salori yam. 24Ko laati fuu, salori faamu am, ɗum luggi masin! Moy heɓtata ɗum? 25Mi huucitini ɓernde am haa mi annda, mi linya, mi tefa hikma e faamu haa mi anndita halleende ɗum faataare e nginnaaku.
26Mi tawi ko ɓuri maayde haaɗugo: Ɗum debbo laatiiɗo bana ngamngam, ɓernde maako ɗum tuuforgol, juuɗe maako boo callallu. Mo Allah yerdi daɗan mo, ammaa hakkeejo daɗataa mo. 27Gaazoowo wi'i: Kanjum tawmi, mi hawti ɗum gootel gootel yaake mi ɗon haɓda faamugo. 28Mi tokkiti ɗaɓɓititgo, ammaa mi tawaay. Mi tawi gorko gooto nder ujineere, ammaa mi tawaay koo debbo gooto caka rewɓe fuu. 29Ndaa, kanjum tan tawmi: Allah tagi neɗɗo o darnuɗo, ammaa yimɓe ɗon ɗaɓɓa dabareeji leliiɗi.