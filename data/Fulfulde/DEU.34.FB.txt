Maayde Muusa
1Muusa wurti laɗɗe Mo'ab, wa'i hooseere Nebo, haa yeereere hooseere Pisiga tiitotirnde bee Yeriko. Ton Jawmiraawo holli mo lesdi fuu: Lesdi Gile'at haa yotti Dan 2e geɗal Neftali fuu e geɗe Efrayim e Manassa e geɗal Yahuuda fuu haa yotti mbeela hiirnaaŋgewa 3e Lesdi Fombina e lesdi leesndi e Yeriko, berniwol dibinooje haa yotti Co'ar. 4Nden Jawmiraawo wi'i Muusa: “Kanjum woni lesdi ndi kunaniimi Ibrahiima e Isiyaaku e Yaakubu, mi hokkan ndi danygol maɓɓe. Mi holli ma ndi, ammaa a heɓataa nastugo ndi.”
5Muusa, jaggiiɗo Jawmiraawo maayi ton nder lesdi Mo'ab, bana Jawmiraawo wi'no mo. 6Jawmiraawo uwi mo nder waadiwol ton nder lesdi Mo'ab, haa nokkuure tiitotirnde bee Bayti-Pe'or. Haa wargo hannde walaa mo anndi yenaande maako. 7Muusa waɗi duuɓi teemerre e noogas (120), o maayi diga o cemmbiɗɗo, gite maako tampaay. 8Isra'iila'en mboyi mo nyalɗe cappanɗe tati nder laɗɗe Mo'ab, nden saa'i woyugo mo timmi.
9Ammaa Yosuwa ɓii Nuuna o keewɗo ruuhu faamu, ngam Muusa yowino juuɗe mum dow maako. Isra'iila'en nanani Yosuwa, ɓe tokki umrooje ɗe Jawmiraawo umruno ɓe bee hunnduko Muusa.
10Ɓaawoɗon walaa annabiijo bana Muusa meeti laataago nder Isra'iila. Kaŋko, Jawmiraawo wolidi bee maako gite bee gite. 11Walaa annabiijo goɗɗo meeɗi waɗugo alaamaaji e kaayeefiiji irin ɗi Muusa waɗi, ɗi Jawmiraawo neli mo waɗugo nder lesdi Misra, haa Firawna e saraaki'en muuɗum e lesdi muuɗum fuu. 12Walaa annabiijo goɗɗo heɓi baawɗe waɗugo kuuje mawɗe kulniiɗe ɗe Muusa waɗi yeeso Isra'iila fuu.