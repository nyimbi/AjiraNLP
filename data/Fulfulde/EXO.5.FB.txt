Muusa e Haruna yeeso Firawna
1Ɓaawo man Muusa e Haruna njehi haa Firawna, mbi'i mo: “Ndaa nii Jawmiraawo, Allah Isra'iila wi'i: Accu yimɓe am njaha, ɓe mbaɗanammi juulde nder ladde.” 2Firawna jaabi: “Moy woni Jawmiraawo oo, haa mi ɗowtano mo, mi acca Isra'iila'en ndilla? Mi anndaa mo, mi accataa Isra'iila'en ndilla!” 3Muusa e Haruna mbi'i: “Allah Ibraniŋke'en, Jawmiraawo amin waŋgani min. Duŋan min min njaha nder ladde jahaaŋgal nyalɗe tati, haa min lii'ano Jawmiraawo Allah amin kirseteeɗi, ngam taa o mbara min bee nyawu kalluŋgu ndaaɓoowu malla bee kaafahi.” 4Laamiiɗo Misra wi'i ɓe: “Onon, Muusa e Haruna, koni cottinton Isra'iila'en diga kuugal muuɗum'en? Lorte haa kuugal mooɗon!” 5Firawna ɓesdi wi'ugo: “Jonta, yimɓe ɓe'e ɓe ɗuuɗɓe. On ngiɗi siwtingo ɓe diga kuuɗe maɓɓe na?”
Firawna ɓesdi saatingo kuugal Isra'iila'en
6Nyalaade man Firawna hokki umroore nde'e haa Misra'en ardaniiɓe kuuɗe doole dow Isra'iila'en e Isra'iila'en laatiiɓe kaliifa'en dow deerɗum'en, o wi'i ɓe: 7“Taa ndokke Isra'iila'en geene ngam tappugo birikje fahin. Sey ɓe njaha, ɓe tefa geene bee ko'e maɓɓe! 8Ndoole ɓe tappugo limgal birikje bana ngal ɓe ɗonno tappa naane. Taa uste ngal sam. Ngam ɓe mbaateendam'en! Kanjum waɗi ɓe ɗon ngooka, ɓe ɗon mbi'a: Sey min njaha, min lii'ano Allah amin kirseteeɗi. 9Kuugal teddana ɓe haa ɓe cuklo bee man, taa ɓe kakkilana bolle pewooje!”
10Ardaniiɓe kuuɗe doole e kaliifa'en go ngurti, njehi ɓe mbi'i Isra'iila'en: “Ndaa nii Firawna wi'i: Mi hokkataa on geene fahin. 11Njehe bee ko'e mooɗon, tefe geene haa on tawata ɗe fuu. Ammaa limgal birikje ɗe ɓe ƴami on boo ustataako!” 12Nden Isra'iila'en caŋkiti nder lesdi Misra fuu ngam tefugo geene ngam birikje. 13Ardaniiɓe kuuɗe doole dow Isra'iila'en go njaawɗini ɓe, mbi'i: “Timmine kuugal mon kal-kal bana naane nde keɓnooɗon geene!” 14Yimɓe Firawna, waato ardiiɓe kuuɗe doole go piyi kaliifa'en ɓe ɓe ndarni dow Isra'iila'en. Ɓe ƴami ɓe: “Ngam ɗume nyalɗe ɗe'e on cikitinaay limgal birikje ɗe on ɗonno tappa naane?”
15Ardiiɓe dow Isra'iila'en njehi haa Firawna, ɓe ciŋki, ɓe mbi'i: “Ngam ɗume mbaɗata maccuɓe ma bana nii, barkaama? 16Ɓe ndokkataa min huɗo fahin, ammaa ɓe ɗon mbi'a min: Tappe birikje! Ɓe ɗon piya min boo. Ummaatoore ma ɗon bee aybe.” 17Firawna jaabi: “On mbaateendam'en, mbaateendam'en on fuu! Ngam man on ɗon mbi'a: Sey min njaha, min lii'ano Jawmiraawo kirseteeɗi. 18Lorte haa kuugal mon! Ɓe ndokkataa on geene fahin, ammaa sey on cikitina limgal birikje ɗe ɓe ta'ani on!” 19Ardiiɓe Isra'iila'en ngi'i ɓe ɗon nder bone. Ngam ɓe mbi'i ɓe: “Taa uste limgal birikje ɗe ɓe ta'ani on nyalaade fuu!” 20Yaake ɓe ɗon ngurto saare Firawna, ɓe potti bee Muusa e Haruna, ɓe ɗonno ndeena ɓe. 21Ɓe mbi'i ɓe: “Jawmiraawo laara ko mbaɗɗon, o hiito on! Ngam on laatini min wanyaaɓe Firawna e wonduɓe bee muuɗum. On ndokki ɓe kaafahi haa ɓe mbara min!”
Tornde Muusa
22Nden Muusa tori Jawmiraawo, wi'i: “Yaa Jawmiraawo, ngam ɗume mbaɗɗaa ummaatoore nde'e kalluɗum? Ngam ɗume nelɗaami haa ɗo? 23Nde njahmi haa Firawna ngam wolwango mo bee innde ma fuu, o ɗon yarna ummaatoore nde'e bone, an boo walaa ko a waɗi ngam hisnugo ummaatoore ma.”