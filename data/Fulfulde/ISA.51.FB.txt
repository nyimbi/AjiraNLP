Bolle de'itinki ngam Siyona
1Naneeɗam, onon yiɗɓe adilaaku, onon ɗakkotirɓe bee Jawmiraawo. Ndaare tapaare nde cehaaɗon nder muuɗum, ngaska ɓulndu boo ndu ngurtinaaɗon nder muuɗum. 2Ciftore kaaka mon Ibrahiima e Saraatu, danyɗo on. Mi ewni Ibrahiima, saa'i o walaano ɓiŋngel. Mi barkiɗini mo, mi ɗuɗɗini mo.
3Jawmiraawo de'itinan Siyona, o yurminan bille maagol fuu. O wartiran ladde maagol bana Adnin, harde maagol bana jarne Jawmiraawo. Ngol heewan seyo e welwelo, maŋgtooje e gime.
4“Keɗiteeɗam, onon yimɓe ummaatoore am! Naneeɗam, onon yimɓe jama'aaje am! Ngam tawreeta iwan haa am. Mi darnan kiita am ngooŋɗuka haa ka laato annoora ummaatooje. 5Adilaaku am ɓadake, kisndam am waŋgan, juuɗe am kiitoto ummaatooje. Duuɗe tammorto yam, ɗe ngeloto juŋngo am. 6Tijje asama, ndaare lesdi haa les. Ngam asamanji caakoto bana cuurɗe, lesdi hiiɗan bana limce, jooɗiiɓe haa maari maayan bana buubi. Ammaa kisndam am duumoto haa foroy, adilaaku am ɗon tabiti tum.
7Naneeɗam, onon annduɓe adilaaku, onon jogiiɓe tawreeta am nder ɓerɗe mon! Taa kule feloore yimɓe, taa ndiwtore daliila kuudi maɓɓe. 8Ngam gilɗi nyaaman ɓe bana limce, somre nyaaman ɓe bana gaasa baali. Ammaa adilaaku am duumoto haa foroy, kisndam am tabitan diga yidere haa yidere.”
9Fin, fin! Ɓorna baawɗe, an juŋngo Jawmiraawo! Fin bana nder nyalɗe ɓooyma, bana nder wakkati gide caaliiɗe. Naa an ta'i Rahab geɓe geɓe, yuwi kuuŋga mbeela? 10Naa an ɓeeɓni mbeela, ndiyamji ilam lugguɗam, a waɗi laawol dow ndiyamji lugguɗi, haa hisnaaɓe ma caalo? 11Rimɗinaaɓe Jawmiraawo ngartan, nastan Siyona bee hoolo seyo. Seyo duumiiŋgo heewan ɓerɗe maɓɓe. Ɓe keɓan welwelo e seyo, ngam mettamɓeram e uumaali laatantaako ɓe fahin.
12Jawmiraawo wi'i: “Min, min feere am de'itinta on. Koni kuloton neɗɗo maayanɗo, ɓii Aadama nannduɗo bee huɗo? 13On ngejjiti Jawmiraawo tagɗo on, mo we'iti asamanji, mo jo'ini lesdi dow caɓɓaaje maari na? On ndiwnan foroy yeeso tikkere ɓillooɓe on, anninɓe halkugo on na? Kadi, toy tikkere maɓɓe yahata? 14Nii seɗɗa ɓe njooftan haɓɓaaɓe. Ɓe maayataa nder ngaska. Ɓe cooyataa nyaamdu. 15Ngam min woni Jawmiraawo, Allah mooɗon, laanyanɗo mbeela, umminanɗo ƴuuge mbaɗa hoolo. Jawmiraawo honooɓe asama woni innde am. 16Mi we'iti asamanji, mi jo'ini lesdi dow caɓɓaaje maari. Mi wi'i jooɗiiɓe haa Siyona: Onon on ummaatoore am. Mi waɗi bolle am nder kunnduɗe mon, mi suddi on bee ɗowdi juŋngo am.”
Timmoode bone Urusaliima
17Fin, fin! Umma, an Urusaliima! A yari jardugel tikkere ngel juŋngo Jawmiraawo hokki ma. A yari ko woni nder jardugel fuu haa ɗum hokki ma giilol! 18Walaa ɗowuɗo ma caka ɓikkoy koy ndanyɗa fuu. Walaa naŋnguɗo ma juŋngo caka ɓikkoy koy mawninɗa. 19Masiibooji ɗiɗi ɗi'i keɓi ma: Lesdi ma wonni, laati bille, yimɓe ma maayi bee dolo e kaafahi. Moy woyete, moy de'itinte? 20Ɓiɓɓe ma tampi, njani. Ɓe ɗon mbaali haa nyobborle laabi bana jabaare nder tuuforgol. Jawmiraawo Allah maaɗa rufi tikkere mum dow maɓɓe, o telɓani ɓe.
21Ngam maajum, nane ɗu'um, onon yarɓe bone, onon wuykuɓe, ammaa naa bee inaboojam. 22Ndaa ko Allah, Allah Jawmiraawo mon jiŋnganɗo ummaatoore mum wi'i: “Mi hoositan diga juŋngo maaɗa jardugel tikkere am, ngel hokkino ma giilol. A meetataa yarugo ngel! 23Mi hokkan ngel haa juuɗe toonyinooɓe on, wi'ɓe on: Ture haa min njaaɓa dow mooɗon. Onon boo on ngartiri ɓaawe mon bana lesdi, bana laawol ngol yimɓe tokkoto foroy.”