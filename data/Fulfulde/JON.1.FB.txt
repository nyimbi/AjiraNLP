Yonas sali ɗowtanaago Jawmiraawo
1Jawmiraawo wolwani Yonas ɓii Amittay, wi'i mo: 2“Umma, yah Niniwe, berniwol maŋngol. Waaza ngol kiita am, ngam halleende yimɓe maagol tullitake, mi safti laarugo nde.”
3Ammaa Yonas ummi, waɗi anniya doggugo haa Tarsis daayiiɗum e Jawmiraawo. O yehi Yafo, ton o heɓi koommbowal maŋngal jahanŋgal Tarsis. O yoɓi ceede jahaaŋgal, nden o nasti ngal ngam haa o yahda bee yimɓe maagal haa Tarsis, o dogga daayiiɗum e Jawmiraawo.
4Ammaa Jawmiraawo ummini henndu saatundu dow mbeela. Naargewol cemmbiɗŋgol wifi dow maaga, haa koommbowal ɓadake fusugo. 5Laanyooɓe koommbowal kultori, mboyi, koo moy heedi ɗowanteeɗo mum. Ɓe ngudini doŋgle maɓɓe nder mbeela ngam hoynugo teddeeŋga koommbowal. Ammaa Yonas jippino nder reedu maagal, waali, ɗon ɗaano ɗoyŋgol lugguŋgol. 6Mawɗo koommbowal wari haa maako, wi'i mo: “Ko waɗi ma, ɗoyɗiijo? Umma, tora ɗowanteeɗo maaɗa! Teema o yurminan en ngam taa en kalka.”
7Laanyooɓe koommbowal mbi'mbi'tiri: “Sey en mbaɗa kur'u ngam heɓtugo moy waddani en sarru ngu'u.” Ɓe mbaɗi kur'u, ngu waŋgini Yonas. 8Ɓe mbi'i mo: “Yeccu min, ngam daliila moy sarru ngu'u ukkani en? Kuugal ngale kuuwata? Diga toy ngarɗaa? Toy lesdi ma e ummaatoore ma?” 9O jaabi ɓe: “Mi Ibraniŋkeejo, mi kulɗo Allah Jawmiraawo mo asama, mo tagi mbeela e lesdi.” 10Nden laanyooɓe koommbowal kuli masin, mbi'i mo: “Kayya! Ɗume mbaɗɗa?” Ngam ɓe anndi o ɗon dogga diga yeeso Jawmiraawo, bana o anndiniri ɓe. 11Ammaa mbeela ɗon ɓesda dimmbaago. Ngam maajum ɓe ƴami mo: “Ɗume min mbaɗata ma ngam haa mbeela de'ana min?” 12O jaabi: “Sey on koo'ammi, on cakkinammi nder ndiyam. Nden kam mbeela de'anan on. Ngam mi anndi naargewol cemmbiɗŋgol ngo'ol ukkani on daliila am.” 13Laanyooɓe koommbowal laanyi bee semmbe ngam lornugo koommbowal haa fomoonde. Ammaa ɓe mbaawaay, ngam mbeela ɗon ɓesda dimmbaago bee semmbe. 14Nden ɓe tori Jawmiraawo: “Yaa Jawmiraawo, useni! Taa accu min min kalka ngam daliila yoŋki gorko oo. Taa yowan min ƴiiƴam goɗɗo mo waɗaay aybe. Ngam an, yaa Jawmiraawo, a waɗi ko fottani ma.” 15Nden ɓe koo'i Yonas, ɓe cakkini mo nder ndiyam. Mbeela de'i, acci dimmbaago. 16Ngam maajum yimɓe koommbowal kuli Jawmiraawo masin. Ɓe lii'ani mo kirsaaɗi, ɓe togani mo togayeeje boo.