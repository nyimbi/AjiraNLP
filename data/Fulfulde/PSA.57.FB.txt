Maŋgtoore saa'i toonyaare
1Ngam kaliifaajo gime, fodde daande “Taa wonnu”. Yimre Daawuda. O winndi nde ɓaawo o doggi Sawulu, o nyukki nder lowol.
2Hinnam, yaa Allah, hinnam!
Ngam haa maaɗa nyukkotoomi.
Mi suuɗoto les bileeji ma,
sey to sarru saalake.
3Mi ɗon wookana Allah Ɓaŋiiɗo,
kaŋko o timminan haala am jam.
4Diga asama Allah neldatam kisndam,
o do'an taasnanɗo yam,
o waŋginantam mbooɗeeŋga e gooŋgaaku maako.
5Mi ɗon caka barooɗe,
mi ɗon waali caka dabbaaji kalluɗi nyaamanɗi yimɓe.
Nyii'e maaji nanndi bee labbe e kuri,
ɗemɗe maaji nanndi bee kaafaaje belɗe.
6Yaa Allah, maŋngu ma ɓaŋgo dow asamanji!
Tedduŋgal ma ɓaŋgo dow duniyaaru fuu!
7Konne'en am tuufani yam tuuforgol,
seɗɗa mi do'o nder maagol.
Ɓe ngasi ngaska haa laawol am,
ammaa ɓe njolli nder maaka bee ko'e maɓɓe.
8Mi hoolake ma, yaa Allah, mi hoolake ma fakat!
Mi yiman, mi maŋgtete.
9Hiddeko weeta, mi fina,
mi fiya moolooru am bee hoodu am!
10Mi yettete caka ummaatooje,
yaa Jawmiraawo!
Mi yimante caka jama'aaje!
11Ngam mbooɗeeŋga ma yottake asamanji,
gooŋgaaku ma boo yottake duule.
12Yaa Allah, maŋngu ma ɓaŋgo dow asamanji!
Tedduŋgal ma ɓaŋgo dow duniyaaru fuu!