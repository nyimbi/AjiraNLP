Yeesu e Jakayus
1Yeesu nasti Yeriko, saali nder berniwol. 2Ndaa, goɗɗo bi'eteeɗo Jakayus, mawɗo jomnooɓe ɗon ton e o diskuɗo. 3O tefi yi'ugo moy woni Yeesu, ammaa o waawaay ngam daliila mooɓre, ngam o dammuɗo. 4O doggi haa yeeso, o wa'i dundeehi ngam haa o yi'a mo, ngam Yeesu saaloto ton. 5Nde Yeesu yotti haa nokkuure man, o tijji, o wi'i mo: “Jakayus, yaawɗa jippa, ngam hannde sey mi weera haa saare maaɗa.” 6Jakayus yaawɗi jippi, jaɓɓi mo bee seyo. 7Nde yimɓe ngi'i ɗum, ɓe fuu ɓe ngurŋgurti, ɓe mbi'i: “O dilli weerugo haa goɗɗo hakkeejo.” 8Ammaa Jakayus dari yeeso Jawmiraawo, wi'i: “Jawmiraawo, mi hokkan reeta jawdi am haa talaka'en. To woodi mo mi hoosino ɗum huunde bee faasikaare, mi lornanan mo ɗum cowi nayi.” 9Yeesu wi'i mo: “Kisndam nasti nder saare nde'e hannde, ngam kaŋko boo o ɓii Ibrahiima. 10Ngam Ɓii-neɗɗo wari ɗaɓɓititgo, hisnugo ko majji.”
Balndol dow suleyje kaŋŋeeri
(Matta 25:14-30)
11Yimɓe ɗon nana bolle Yeesu. Nde o ɗon ɓadito Urusaliima, o wolwani ɓe balndol feere ngam ɓe tammi no laamu Allah waranno nder wakkati man nden. 12O wi'i: “Goɗɗo tedda-asŋgoljo dilli lesdi ndaayiindi ngam o heɓana hoore maako laamu, nden o loro. 13O ewni sappo nder suka'en maako, o hokki koo moy maɓɓe suleyre kaŋŋeeri ɗuuɗa-samanre, o wi'i ɓe: Mbaɗe filu bee maaje haa to mi warti. 14Ammaa yimɓe lesdi maako nganyi mo, ɓe neli nelaaɓe ɓaawo maako ngam ɓe mbi'a: Min ngiɗaa gorko oo laamano min.
15Nde ɓe laamini mo, o warti lesdi maako, o ewni suka'en ɓe o hokkuno ceede go ngam anndugo riba ka koo moy maɓɓe heɓi. 16Arano wari, wi'i: Jaagorɗo, suleyre maaɗa waddi suleyje goɗɗe sappo. 17Jaagorɗo wi'i mo: Booɗɗum, a suka booɗɗo! A huuwi kuugal pamaral bee hoolaare, ngam maajum laamana berniiji sappo! 18Ɗiɗaɓo wari, wi'i: Jaagorɗo, suleyre maaɗa waddi suleyje goɗɗe jowi. 19O wi'i mo: An boo laamana berniiji jowi! 20Goɗɗo boo wari, wi'i: Jaagorɗo, ndaa suleyre maaɗa, mi sigi nde nder leppol, 21ngam mi huli ma, ngam a goɗɗo caatuɗo, a hoosan ko a jo'inaay, a sodan ko a aawaay. 22Jaagorɗo wi'i mo: Mi hiitete dow bolle ma, suka kalluɗo! A anndi min mi goɗɗo caatuɗo, mi hoosan ko mi jo'inaay, mi sodan ko mi aawaay. 23Ngam ɗume a jo'inaay ceede am haa sigordu ceede, to mi warti mi heɓtanno ɗe bee riba? 24O wolwani wonɓe ton: Njaɓte mo suleyre man, ndokke nde marɗo suleyje sappo go! [25Ɓe mbi'i mo: Jaagorɗo, o woodi suleyje sappo timmi.] 26Mi ɗon wi'a on, ngam marɗo huunde, ɓe ɓesdanan mo, ammaa mo walaa koo ɗume, ɓe koocan koo peetum maako. 27Konne'en am ɓe'e, ɓe ngiɗaano mi laamo dow maɓɓe go, ngadde ɓe, mbare ɓe yeeso am!”
Yeesu nasti Urusaliima
(Matta 21:1-11; Markus 11:1-11; Yuhanna 12:12-19)
28Ɓaawo bolle ɗe'e, Yeesu ardi yimɓe, dilli Urusaliima. 29Nde o ɓadake Baytifaaji e Baytaniya, kommbi hooseere wi'eteende Hooseere Jaytunje, Yeesu neli pukara'en muuɗum ɗiɗo, 30wi'i ɓe: “Njehe haa wuro yeeso too. To on nasti ngo, on tawan wamnde molde haɓɓaande, nde goɗɗo meeɗaay wa'aago. Piiste nde, ngaddaneeɗam. 31To goɗɗo ƴami on koni piistoton nde? Njaabe mo: Jawmiraawo woodi haaje maare.” 32Nelaaɓe njehi, tawi kuuje man fuu bana Yeesu wi'no ɓe. 33Nde ɓe ɗon piista wamnde, jawmiire wi'i ɓe: “Ngam ɗume piistoton wamnde?” 34Ɓe njaabi: “Jawmiraawo woodi haaje maare.” 35Ɓe ngaddi wamnde go haa Yeesu, ɓe caɓɓi limce maɓɓe dow maare, ɓe mba'ini Yeesu. 36Nde o fuɗɗi yahugo, yimɓe mbe'iti limce muuɗum'en dow laawol. 37Nde o ɗon ɓadito Urusaliima heedi diirtorde Hooseere Jaytunje, mooɓgal pukara'en fuu ceyi, ɓe puɗɗi maŋgtugo Allah bee sawtu, ngam kaayeefiiji ɗi ɓe ngi'i fuu. 38Ɓe mbi'i: “Barka laatano laamiiɗo garanɗo bee innde Jawmiraawo! Salaaman haa asama, tedduŋgal haa Allah Ɓaŋiiɗo!”
39Farisa'en woɗɓe diga caka yimɓe mbolwani Yeesu: “Moodibbo, telɓan pukara'en maaɗa njeeɗo!” 40Yeesu jaabi: “Mi ɗon wi'a on, to kamɓe ɓe njeeɗake, kaa'e ngookan!”
Yeesu woyi Urusaliima
41Nde Yeesu ɓaditi berniwol, o yi'i ngol, o woyi daliila maagol, 42o wi'i: “Mi yiɗi a anndano an boo ko woni salaaman maaɗa hanndeere nde'e! Ammaa jonta ɗum suuɗaama haa gite maaɗa. 43Nyalɗe ngarante, haa konne'en ma taaro ma bee balmi, ɓe kippete, ɓe ɓiɗɗete bakeeje fuu. 44Ɓe ndo'ete, an bee ɓikkoy maaɗa. Ɓe accataa hayre dow hayre haa maaɗa, ngam a annditaay saa'iire nde Allah wari wallugo ma!”
Yeesu nder haykaliiru
(Matta 21:12-17; Markus 11:15-19; Yuhanna 2:13-22)
45Nden Yeesu nasti haykaliiru, o fuɗɗi faartugo sorrooɓe, 46o wi'i ɓe: “Ndaa ko winnda haa Deftere: Suudu am laatoto suudu waɗugo do'a, ammaa onon on laatini ndu lowol fasooɓe.”
47O ɗon ekkitina nder haykaliiru nyalaade fuu. Mawɓe liman'en e moodiɓɓe tawreeta e ardiiɓe yimɓe ɗonno tefa mbarugo mo. 48Ammaa ɓe anndaa ɗume ɓe mbaɗata, ngam yimɓe fuu ɗon cuklani nanugo mo.