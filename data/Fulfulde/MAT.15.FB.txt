Al'aada kaakiraaɓe
(Markus 7:1-13)
1Farisa'en e moodiɓɓe tawreeta ngari diga Urusaliima haa Yeesu, ɓe ƴami mo: 2“Koni pukara'en maaɗa ɗowtantaako al'aada kaakiraaɓe meeɗen? Ngam ɓe ɗon nyaama bilaa lootugo juuɗe.” 3Yeesu jaabi ɓe: “Onon, koni on ɗowtantaako umroore Allah ngam daliila al'aada mooɗon? 4Allah wi'i: Teddin baaba ma e daada ma, koo moy wolwi kalluka dow baaba malla daada mum, sey o mbare. 5Ammaa onon on ɗon mbi'a: To goɗɗo wi'i baaba malla daada mum: Geɗal jawdi am ndi mi waawanno wallugo ma bee maari, doole mi hokka ngal Allah. 6Nden kam walaa haaje o teddina baaba maako. Bana non on mbonni umroore Allah ngam daliila al'aada mooɗon. 7Naafiki'en! Annabaaku ngu Esaaya waɗi dow mooɗon gooŋɗi:
8Allah wi'i: Yimɓe ummaatoore nde'e ɗon teddinammi bee kunnduɗe tan,
ammaa ɓerɗe maɓɓe ndaayake yam.
9Ɓe ɗon cujidanammi meere,
ngam ɓe ɗon ekkitina geccaaji yimɓe.”
Ko soɓnata neɗɗo
(Markus 7:14-23)
10Nden Yeesu ewni yimɓe, wi'i ɓe: “Nane, paame ɗu'um: 11Naa ko nastata hunnduko neɗɗo soɓnata mo, ammaa ko wurtoto hunnduko maako, kanjum soɓnata mo.”
12Pukara'en ngari haa Yeesu, mbi'i mo: “A anndi bolle ma mettini ɓerɗe Farisa'en na?” 13O jaabi ɓe: “Fuɗŋgo ngo Baabiraawo mo asama tiggaay fuu, ngo ɗoofeteeŋgo. 14Acce ɓe, ɓe wumɓe, ɗowooɓe wumɓe. To bumɗo ɗon ɗowa bumɗo, ɓe ɗiɗo fuu ɓe ndo'oto nder ngaska.”
15Piyer wi'i mo: “Faamtin min balndol ngol.” 16Yeesu wi'i: “Haa jonta, onon boo on paamataa na? 17Ko nastata hunnduko neɗɗo fuu, haa reedu mum ɗum yahata, nden ɗum wurto ɓanndu maako. On anndaa ɗum na? 18Ammaa ko wurtoto hunnduko, ɗum ɗon iwa haa ɓernde, kanjum soɓnata neɗɗo. 19Ngam haa ɓernde neɗɗo, numooji kalluɗi e mbar-hoore e njeenu e daakaareeku e nguyka e seedamkuuji pewooji e kuudi kalluɗi iwata. 20Kanjum soɓnata neɗɗo. Ammaa nyaamugo bilaa lootugo juuɗe, ɗum soɓnataa neɗɗo.”
Nuɗɗinki debbo Kanaaniijo
(Markus 7:24-30)
21Yeesu ummi nokkuure man, dilli haa lesdi Tirus e Sidon. 22Debbo Kanaaniijo, jooɗiiɗo lesdi man, wari haa maako, tori mo bee sawtu: “Yaa Jawmiraawo, Ɓii Daawuda, enɗam! Ndaa ɓiŋngel am deyel ngel ginnawol ɗon torra masin.” 23Ammaa Yeesu jaabaaki mo. Pukara'en maako ɓaditi mo, mbi'i mo: “Riiw mo, ngam o ɗon tokki en bee hoolo.” 24Yeesu jaabi: “Mi nelaaka haa yimɓe feere, sey haa baali majjuɗi, ummaatoore Isra'iila.” 25Ammaa debbo go wari, tuggani mo koppi, wi'i: “Wallam, yaa Jawmiraawo!” 26Yeesu jaabi mo: “Wooɗaay hoo'ugo nyaamdu ɓikkoy, sakkinana ndawaakon.” 27Debbo wi'i: “Nonnon, yaa Jawmiraawo, ammaa koo ndawaakon boo ɗon nyaama caamɗum diga taabal jawmiikon.” 28Nden Yeesu wi'i: “An debbo, nuɗɗinki maaɗa makki, ɗum laatano ma bana a yiɗi.” Ɓiŋngel maako deyel go yamɗiti saa'i man nden.
Yeesu yamɗitini nyawɓe ɗuuɗɓe
29Yeesu ummi nokkuure man, tokki kommbi weendu Galiili. O wa'i hooseere, o jooɗi ton. 30Mooɓe ɗuuɗɗe ngari haa maako, ɓe ngaddi woosɓe e wumɓe e waata-terɗe'en e muuka'en e nyawɓe woɗɓe ɗuuɗɓe. Ɓe mballini ɓe kommbi Yeesu, o yamɗitini ɓe. 31Yimɓe mooɓre kayɗini nde ɓe ngi'i muuka'en ɗon mbolwa, waata-terɗe'en njamɗiti, woosɓe ɗon njaha bee kosɗe muuɗum'en, wumɓe boo ɗon ngi'a. Ɓe teddini Allah Isra'iila.
Yeesu nyaamni yimɓe ujine nayo
(Markus 8:1-10)
32Yeesu ewni pukara'en muuɗum, wi'i ɓe: “Mi ɗon yurmina yimɓe ɓe'e, ngam ɓe ɗon ngondi bee am nyalɗe tati, ɓe ngalaa ko ɓe nyaama. Mi yiɗaa jaɓɓitaago ɓe bee dolo ngo'o, ngam taa ɓe tampa dow laawol.” 33Pukara'en mbi'i mo: “Haa toy keɓeten tamseeje nder ladde hamaadaare ɗo, haa en ndokka mooɓre ɗuuɗnde nde'e fuu?” 34Yeesu ƴami ɓe: “Tamseeje noy marɗon?” Ɓe njaabi mo: “Tamseeje joweeɗiɗi e liikon seɗɗa.” 35Nden Yeesu umri mooɓre jooɗo. 36O hoo'i tamseeje joweeɗiɗi e liɗɗi go, o yetti Allah, o yewi ɗe, o hokki ɗe pukara'en maako, kamɓe boo ɓe ndokki ɗe mooɓre. 37Yimɓe fuu nyaami, kaari. Pukara'en mooɓti luttuɗum man, ɗum hebbini cilaaje joweeɗiɗi. 38Limgal nyaamɓe nyaamdu man dillani worɓe ujine nayo, rewɓe e ɓikkoy limaaka. 39Nde Yeesu jaɓɓiti mooɓre, o nasti koommbowal, o dilli haa lesdi Magadan.