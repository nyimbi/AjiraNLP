Laamu Yehoram
(2 Laamiiɓe 8:16-24)
1Nde Yusafat maayi, ɓe uwi mo kommbi kaakiraaɓe maako nder Berniwol Daawuda. Yehoram, ɓiyiiko laami haa pellel maako. 2Yehoram woodi deerɗiraaɓe: Azariya e Yehiyel e Zekariya e Azariyahu e Mika'iilu e Sefatiya, ɓiɓɓe Yusafat, laamiiɗo Yahuuda. 3Baaba maɓɓe hokkuno ɓe dokke ɗuuɗɗe, cardi e kaŋŋeeri e kuuje goɗɗe marɗe saman, non boo berniiji cemmbiɗɗi nder Yahuuda. O hokki Yehoram laamu, ngam kaŋko woni ɓiyiiko afo. 4Yehoram jooɗi dow leeso laamu baaba mum. Nde laamu maako tabiti, o mbari deerɗiiko'en fuu bee kaafahi, non boo woɗɓe mawɓe Isra'iila'en.
5Yehoram woodi duuɓi cappanɗe tati e ɗiɗi, saa'i o laamo. O laami haa Urusaliima duuɓi joweetati. 6O tokki laawol laamiiɓe Isra'iila, bana saare Akab tokkori, ngam o ɓaŋuno ɓii Akab debbo. O waɗi kalluɗum yeeso Jawmiraawo. 7Ammaa Jawmiraawo yiɗaano nattingo danygol Daawuda, ngam daliila alkawal ngal o haɓɓuno bee Daawuda. Ngam o iinanino mo haa foroy goɗɗo danygol maako jooɗoto yeeso Jawmiraawo dow leeso laamu.
8Nder zamanu Yehoram, Edoomi'en tuurtani laamu Yahuuda. Ɓe laamini laamiiɗo maɓɓe. 9Yehoram yahdi bee mawɓe mum e mootaaji pucci mum fuu. Jemma, o ummodi bee hoore'en mootaaji pucci, mbari Edoomi'en taariiɓe ɓe. 10Diga saa'i man, Yahuuda walaa baawɗe dow Edoomi'en fahin. Wakkati man berniwol Libna boo tuurtani Yehoram, ngam o acci Jawmiraawo Allah kaakiraaɓe maako. 11Yehoram nyiɓi nokkuuje towɗe dow kooseeje Yahuuda boo, bana non o estiri yimɓe jooɗiiɓe haa Urusaliima haa ɓe ndewi labbi, yimɓe Yahuuda boo o selni ɗum.
12Bataakewol iwŋgol haa annabi Eliya yottani Yehoram. Ndaa ko winnda nder maagol: “Jawmiraawo Allah kaaka ma Daawuda wi'i: A tokkaaki laabi baaba ma Yusafat e laabi Asa, laamiiɗo Yahuuda. 13Ammaa a tokki laawol laamiiɓe Isra'iila, a esti yimɓe Yahuuda e jooɗiiɓe haa Urusaliima ndewi labbi bana saare Akab waaruno boo. A mbari ma deerɗiraaɓe ma sakiike ɓurduɓe ma saman. 14Ngam maajum Jawmiraawo torran yimɓe ma e ɓiɓɓe ma e rewɓe ma e ko marɗa fuu bee masiibo naawŋgo. 15An boo, teteki ma nyawan. Nyawu man tullitan kala nyalaade fuu haa to teteki ma ndufi yaasi.”
16Jawmiraawo ummini ɓerɗe Filisti'en e Arab'en heeddiɗɗiraaɓe Etiyopiya'en, haa ɓe kona Yehoram. 17Ɓe kippi lesdi Yahuuda, ɓe nasti ndi, ɓe kooci jawdi ndi ɓe tawi nder saare laamiiɗo fuu. Ɓe ndahi ɓikkoy maako e rewɓe maako. Walaa ɓiɗɗo gorko luttani mo, sey Ahaziya, gaajiijo maako tan. 18Ɓaawo kuuje ɗe'e, Jawmiraawo nyawni mo nyawu teteki ngu hurgataake. 19Ngu torri mo nyalɗe ɗuuɗɗe. Haa timmoode duuɓi ɗiɗi, teteki maako puɗɗi rufugo, o maayi maayde naawnde. Yimɓe maako ngulanaay mo uureteeɗum bana ko ɓe mbaɗanino kaakiraaɓe maako. 20O woodino duuɓi cappanɗe tati e ɗiɗi, saa'i o laamo. O laami haa Urusaliima duuɓi joweetati. Nde o maayi, walaa boyɗo mo. Ɓe uwi mo nder Berniwol Daawuda, ammaa naa nder genaale laamiiɓe.