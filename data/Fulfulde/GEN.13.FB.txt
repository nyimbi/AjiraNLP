Ludu seedi bee Abraama
1Abraama ummi diga Misra, warti Lesdi Fombina bee debbo maako e ko o mari fuu. Ludu ɗonno bee maako.
2Abraama diskuɗo masin. O mari dabbaaji e cardi e kaŋŋeeri. 3O yehi seɗɗa seɗɗa diga Lesdi Fombina haa yotti Baytila, haa nokkuure laymaaru maako ndu o darnuno naane hakkunde Baytila e Ayu, 4haa nokkuure nde o mahuno hirsirde naane boo. Haa ton Abraama ewni innde Jawmiraawo nder do'a. 5Ludu, jahduɗo bee Abraama, woodi dammooji e na'i e cuuɗi laymaaji maako. 6Lesdi maajum he'aay haa ɓe njooɗodo ngam marle maɓɓe ɗuuɗi masin haa ɓe mbaawaay jooɗodaago. 7Jokkirgol ummi hakkunde waynaaɓe Abraama e waynaaɓe Ludu. Wakkati man Kanaani'en e Perezzi'en ɗonno nder lesdi maajum.
8Nden Abraama wi'i Ludu: “Taa jokkirgol wona hakkunde am bee maaɗa, hakkunde waynaaɓe am bee waynaaɓe maaɗa ngam en banndiraaɓe. 9Naa lesdi fuu ɗon yeeso maaɗa na? Seedu bee am! To a yiɗi yahugo gal juŋngo nano, mi yahan haa nyaamo. To a yiɗi yahugo gal juŋngo nyaamo, mi yahan gal nano.” 10Ludu ɓaŋgti gite muuɗum, yi'i waadiwol Urdun fuu no soofri booɗɗum, haa yotti Co'ar. Hiddeko Allah nattina Sodoma e Gomorra, ngol nanndino bana jarne Jawmiraawo, bana lesdi Misra. 11Ludu suɓani hoore muuɗum waadiwol Urdun fuu, o dilli gal fuunaaŋge. Bana non ɓe ceediri. 12Abraama jooɗi nder lesdi Kanaana, Ludu boo jooɗi nder gure waadiwol. O darni cuuɗi laymaaji maako haa yotti Sodoma. 13Yimɓe berniwol Sodoma ɓe halluɓe, ɓe ɗonno mbaɗa hakke masin heedi Jawmiraawo.
14Nde Ludu seedi bee maako, Jawmiraawo wi'i Abraama: “Ɓaŋgtu gite maaɗa, laar diga nokkuure nde a woni haa gal woyla e fombina e fuunaaŋge e hiirnaaŋge. 15Ngam lesdi ndi ngi'ata fuu, haa maaɗa e danygol maaɗa ndokkanmi ndi ngam foroy. 16Mi ɗuɗɗinan danygol maaɗa bana njaareendi. To goɗɗo waawi limugo njaareendi maayo, o waawan limugo danygol maaɗa boo. 17Umma, widda lesdi, nder njuutirka e njaajirka maari fuu, ngam mi hokkete ndi.” 18Abraama ummidi bee cuuɗi laymaaji muuɗum, wari jooɗi les leɗɗe mawɗe haa Mamre, baŋnge Heburuun. Ton o mahani Jawmiraawo hirsirde.