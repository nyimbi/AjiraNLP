Maŋgtoore Allah Baawɗo
1 Halleluya!
Yimango Allah men maŋgtoore, ɗum booɗɗum.
Maŋgtugo mo, ɗum belɗum.
2Jawmiraawo o nyiɓtoowo Urusaliima,
o ɗon mooɓta Isra'iila'en dahaaɓe.
3O hurgan ta'a-ɓerɗe'en,
o haɓɓan kuuduuje maɓɓe.
4O ɗon lima koode,
o ɗon ewno ɗi innde innde.
5Jawmiraawo men o mawɗo, o baawɗo masin,
anndal maako walaa keerol.
6O ummitinan toskaaɓe,
ammaa o leesnan halluɓe nder mbulwuldi.
7Ngimane Jawmiraawo yettoore,
ngimane Allah men bee moolooji.
8O ɗon sudda asama bee duule,
o ɗon hokka lesdi iyeele,
o ɗon fuɗna huɗo dow kooseeje.
9O ɗon nyaamna dabbaaji,
o ɗon hokka leekuhoy nyaamdu to koy ciiki.
10O seyortaako semmbe pucci,
pargal honooɓe semmbiɗɓe fottantaa mo.
11Ammaa o ɗon seyoro hulɓe mo,
hoolotooɓe mbooɗeeŋga maako.
12An Urusaliima, maŋgtu Jawmiraawo!
An Siyona, maŋgtu Allah maaɗa!
13Ngam o semmbiɗini jamɗe palduɗe dammuɗe ma,
o barkiɗini jooɗiiɓe nder maaɗa.
14O tabitini salaaman dow lesdi ma,
o ɗon haarne bee alkamaari ɓurndi wooɗugo.
15O neldan umroore maako haa duniyaaru,
law nde yottoto ndu.
16O saatinan peewol, ngol ranwan,
ngol toɓan bana mallimallooje,
o suddan lesdi bee peewol bana saawawre,
ngol saŋkitan bana ndoondi.
17O sakkinan mallimallooje bana kaa'e,
walaa mo dartoto peewol ngol o waɗi.
18To o umri,
ndiyamji ɗi peewol saatini ɓolwan.
To o neldi henndu, ɗi ilan fahin.
19O anndini danygol Yaakubu wolde maako,
o hokki yimɓe Isra'iila farillaaji e kiitaaji maako.
20Irin maajum o waɗanaay ummaatooje goɗɗe,
kanje ɗe anndaa kiitaaji maako.
Halleluya!