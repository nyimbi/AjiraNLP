Tornde ngam gooŋɗineeki
1Yimre boyki nde Daawuda yimi yeeso Jawmiraawo ngam daliila Kuusi Benyaminiijo.
2Yaa Jawmiraawo Allah am,
mi nyukkake haa maaɗa,
hisnam juuɗe toonyooɓe yam fuu, rimɗinam!
3To naa non ɓe ceekatam bana mbarooga,
ngam walaa kisnoowo yam feere.
4Yaa Jawmiraawo Allah am,
to mi waɗi bana ni'i: To zunuuba takkake juuɗe am,
5to mi waɗani soobaajo am halleende,
to mi jaɓti huunde konneejo am bilaa daliila,
6nden kam sey konneejo am taasnammi, jokkammi,
yaaɓammi bee kosɗe mum,
itta daraja am, wallinammi nder mbulwuldi lesdi.
7Yaa Jawmiraawo, umma bee tikkere ma,
dartana ɓernuki konne'en am!
Fin, wallam, ngam a tabitini kiita ngooŋɗuka.
8Sey mooɓgal ummaatooje fuu taare,
an, jooɗa haa joonde ma towtunde dow maaje.
9Yaa Jawmiraawo, hiitu ummaatooje ɗe'e.
Gooŋɗinam, yaa Jawmiraawo, ngam mi adiliijo,
mi walaa aybe!
10Haɗ halleende halluɓe,
tabitin adili'en!
Ngam an woni Allah adiliijo,
a ɗon linya ɓerɗe e anniyaaji lugguɗi.
11Allah woni wawarde am, o kisnoowo gooŋɗa-ɓerɗe'en.
12Allah woni kiitoowo adiliijo,
nyalaade fuu o ɗon waŋgina caatal maako.
13Kalluɗo mo tuubaay, o welnan kaafahi maako,
o tiran lagaawal maako,
o taaskan fiɗugo ɗum,
14o taaskitinan balmi maako mbarooji,
o tiitinan kuri yiiteeji dow kalluɗo man.
15Ndaa, kalluɗo oo reedi bee zunuuba.
Halleende hebbini reedu maako,
o danyan fewre.
16O wasi ngaska, o luggini ka,
ammaa kaŋko bee hoore maako do'i nder maaka.
17Halleende maako loroto dow hoore maako,
aybe maako do'an dow gumbal hoore maako.
18Mi yettan Jawmiraawo ngam adilaaku maako,
mi yimanan Jawmiraawo Ɓaŋiiɗo maŋgtooje.