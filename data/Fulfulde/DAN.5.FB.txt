Binndi dow mahdi laamiiɗo Belsaccar
1Laamiiɗo Belsaccar ewni mawɓe muuɗum ujineere, waɗani ɓe nyaamduuji, o yardi inaboojam bee maɓɓe. 2Saa'i ɓe ɗon njara, o umri waddoygo njardukoy cardi e kaŋŋeeri koy baaba maako Nabukodonosor hoocuno nder haykaliiru haa Urusaliima haa o yara nder maakoy, kaŋko e mawɓe maako e rewɓe maako e sulaaɓe maako. 3Law ɓe ngaddi njardukoy kaŋŋeeri koy ɓe koocoyino diga haykaliiru Allah haa Urusaliima go, ɓe fuu ɓe njari nder maakoy. 4Ɓe njari inaboojam, ɓe maŋgti labbi kuuwraaɗi bee kaŋŋeeri e cardi e njamndi mboɗeeri e njamndi ɓaleeri e leggal e hayre.
5Ɗon nii juŋngo goɗɗo waŋgi, kooli maago puɗɗi winndugo dow mahol laamorde ndanwinaaŋgol tiitotirŋgol bee jo'inirɗum pittirlaaji. Laamiiɗo yi'i juŋngo man saa'i ngo ɗon winnda. 6Nden yeeso maako nyiɓɓi, hakkiilo maako jiiɓi, jokke maako tampi, koppi maako boo ndiwni. 7O hooli ɓe ngadda waɗooɓe hatti e Kaldiya'en e annduɓe haala koode. Nde ɓe nasti, o wi'i hikma'en Baabila: “Mo waawi jaŋngugo binndol ngo'ol e fassitirgo ngol, mi ɓornan mo limce boɗeeje ɗigguɗe, o heɓan koɗel kaŋŋeeri haa daande maako, o laatoto tataɓo nder laamu boo.” 8Hikma'en laamiiɗo fuu ɓaditi, ammaa walaa koo gooto waawi jaŋngugo binndol man sakkomaa fassitirgo ngol. 9Ngam maajum hakkiilo laamiiɗo Belsaccar jiiɓi masin, yeeso maako nyiɓɓi, mawɓe maako boo cakli.
10Daada laamiiɗo nani hoolo maako e hoolo mawɓe maako, nasti suudu haa ɓe nyaamata, wi'i: “A yeeɗa haa foroy, barkaama! Taa hul, taa mbar jokke bana nii. 11Woodi goɗɗo nder lesdi ma, keewɗo ruuhu ɗowanteeɓe seniiɓe. Saa'i laamu baaba ma, o waŋgini anndal lugguŋgal e faamu e hikma bana ngal ɗowanteeɓe. Baaba ma Nabukodonosor waɗi mo hooreejo dow laarooɓe e waɗooɓe hatti e Kaldiya'en e annduɓe haala koode fuu. 12O woodi ruuhu kayɗiniiŋgu e faamu e baawal fassitirgo koyɗi, heɓtugo annditanamji, fiistugo haalaaji caɗɗi boo. Ngam maajum nel ɗaɓɓitoygo Daniyel mo laamiiɗo Nabukodonosor inndi ɗum Beltesacar. Kaŋko o fassitirante binndol ngo'ol.”
Daniyel fassitiri binndol dow mahdi
13Ɓe ngaddi Daniyel yeeso laamiiɗo. O ƴami mo: “An woni Daniyel, gooto Yahuudu'en dahaaɓe ɓe baaba am waddi diga Yahuuda na? 14Mi nani ruuhu ɗowanteeɓe ɗon nder maaɗa. Mi nani boo a woodi anndal lugguŋgal e faamu e hikma kayɗiniika. 15Ndaa, mi umri waddugo hikma'en e waɗooɓe hatti fuu yeeso am, haa ɓe njaŋnga binndol ngo'ol, ɓe passitiranammi ngol. Ammaa ɓe mbaawaay. 16Mi nani an a waawan fassitirgo e fiistugo haalaaji caɗɗi. To a waawi jaŋngugo binndol e fassitirgo ngol, mi ɓornete limce boɗeeje ɗigguɗe, a heɓan koɗel kaŋŋeeri haa daande ma, a laatoto tataɓo nder laamu boo.”
17Daniyel jaabi laamiiɗo: “Jogita dokke ma, mbarjaari ma boo hokku ndi goɗɗo feere. Ammaa mi jaŋngante binndol ngo'ol, barkaama, mi fassitirante ngol. 18Allah Ɓaŋiiɗo hokki baaba ma Nabukodonosor laamu e maŋngu e tedduŋgal e daraja. 19Yimɓe nder ummaatooje e asli e ɗemɗe fuu kuli mo, ndiwni yeeso maako ngam daliila maŋngu ngu o hokki mo. Mo o yiɗno mbarugo, o mbari. Mo o yiɗno hisnugo yoŋki mum, o hisni. Mo o yiɗno ɓaŋgtugo, o ɓaŋgti, mo o yiɗno leestingo boo, o leestini. 20Ammaa ɓernde maako mawniti, saati haa o laati elewɗo. Ngam maajum Allah jippini mo diga leeso laamu maako, tedduŋgal maako ɓortaama. 21O riiwaama diga caka yimɓe, ɓernde maako warti bana nde ndabbaawa. O wuurdi bee bamɗe ladde, o nyaami huɗo bana na'i, saawawre soofni ɓanndu maako. Nden o annditi no Allah Ɓaŋiiɗo mari baawɗe dow laamu yimɓe, o laaminan mo o yiɗi fuu.
22Ammaa an, Belsaccar ɓiyiiko, a leestinaay hoore ma, koo nde a anndi ɗum fuu boo. 23A mawniti dow Jawmiraawo mo asama. Ɓe ngaddani ma njardukoy koy a hooci diga haykaliiru maako. An e mawɓe ma e rewɓe ma e sulaaɓe ma, on njardi inaboojam bee maakoy, on maŋgti labbi kuuwraaɗi bee kaŋŋeeri e cardi e njamndi mboɗeeri e njamndi ɓaleeri e leggal e hayre, ɗi ngi'ataa, ɗi nanataa, ɗi anndaa koo ɗume. Ammaa a teddinaay Allah jogiiɗo yoŋki ma e laabi ma fuu haa juŋngo muuɗum. 24Ngam maajum o neli juŋngo ngo'o, ngo winnda bolle ɗe'e. 25Ndaa ko winnda: Mene, mene, tekel e parsiin. 26Ndaa boo fassaruuye man: Mene yiɗi wi'go limgal, waato Allah limi balɗe laamu ma, timmini ɗe. 27Tekel yiɗi wi'go poondol, waato o foondi ma dow awnorɗum, o tawi teddeeŋga ma he'aay. 28Parsiin yiɗi wi'go cenndi, waato o senndi laamu ma, o hokki ngu Medi'en e Perezzi'en.”
29Belsaccar umri ɓornugo Daniyel bee limce boɗeeje ɗigguɗe e koɗel kaŋŋeeri haa daande mum. Nden o neli wooynugo: “Daniyel laati tataɓo nder laamu.”
30Jemmaare man Belsaccar, laamiiɗo Kaldiya'en mbaraama.