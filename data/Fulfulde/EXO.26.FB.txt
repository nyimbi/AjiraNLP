Jooɗorde Allah senaande
1“A waɗa jooɗorde senaande bee godooje sappo ɗe gaaraaji leŋ ɗigguɗi baalaaɗi e carwinaaɗi e boɗeeji seɗɗa e boɗeeji coy. A waɗa ɗe bee suuraaji keruba'en ɗi tuppitoowo baawɗo waɗata. 2Njuutirka godoore fuu, meetir sappo e nayi dow meetir ɗiɗi. Ɗe pota kal-kal. 3A jokkindira godooje jowi, laato woore, non boo godooje jowi goɗɗe laato woore. 4A waɗa peɗinirɗe ɓoggi carwinaaɗi haa sera godoore ragareere haa jokkindiraaɗum gootum. Non a waarata haa sera godoore aranndeere haa jokkindiraaɗum feere boo. 5A waɗa peɗinirɗe cappanɗe jowi haa godoore woore, non boo peɗinirɗe cappanɗe jowi haa sera godoore wonnde haa jokkindiraaɗum ɗiɗaɓum. Peɗinirɗe maajum tiitotira. 6A waɗa jokkinirɗe ɗe kaŋŋeeri cappanɗe jowi. A hawta jokkindiraaɗe bee maaje, ngam haa jooɗorde senaande fuu laato woore.
7A waɗa godooje sappo e go'o cannyiraaɗe gaasa be'i ngam laymaaru dow jooɗorde senaande. 8Njuutirka godoore fuu, meetir sappo e jowi dow meetir ɗiɗi. Godooje man fuu pota kal-kal. 9Jokkindir godooje jowi bee nyootugo, non boo godooje joweego. Sey a sowa godoore joweego'oore haa wuttudu yeeso laymaaru. 10A waɗa peɗinirɗe cappanɗe jowi haa sera godoore ragareere haa jokkindiraaɗum gootum. Non boo peɗinirɗe cappanɗe jowi haa sera jokkindiraaɗum ɗiɗaɓum. 11A waɗa jokkinirɗe ɗe njamndi mboɗeeri cappanɗe jowi. A nastina jokkinirɗe man nder peɗinirɗe, a hawta laymaaru haa ndu laato wooru. 12A jilwa ɗum haa laymaaru, waato reeta godoore luttunde, jilwu nde haa wuttudu ɓaawo jooɗorde senaande go. 13Reeta meetir haa ɗo e reeta meetir haa to diga luttuɗum njuuteeŋga godooje laymaaru, ɗe njilwa haa buttuli jooɗorde senaande ɗiɗi, ɗo bee to ngam suddugo ndu. 14A waɗana laymaaru suddaare bee lare jawɗi baali boɗeeje. Dow maare boo suddaare feere bee lare liɗɗi mawɗi.
15A waɗa kaataakooje darotooɗe ngam jooɗorde senaande, ɗe leɗɗe gabde. 16Njuutirka kaataakowal fuu, meetir jowi e njaajirka boo meetir gootel reetita walaa. 17Jogorɗe ɗiɗi potanɗe laato haa kaataakowal fuu, bana non a waarata haa kaataakooje jooɗorde senaande fuu. 18A waɗa kaataakooje noogas ngam jooɗorde senaande wuttudu fombina. 19A waɗa kosɗe cappanɗe nayi ɗe cardi les kaataakooje noogas, kosɗe ɗiɗi les kaataakowal gootal haa jogorɗe maagal. 20Bana non boo kaataakooje noogas haa jooɗorde senaande wuttudu woyla, 21bee kosɗe maaje cappanɗe nayi ɗe cardi, kosɗe ɗiɗi les kaataakowal gootal. 22A waɗa kaataakooje joweego ngam jooɗorde senaande, wuttudu ɓaawo, gal hiirnaaŋge. 23A waɗa kaataakooje ɗiɗi ngam coɓɓuli jooɗorde senaande, wuttudu ɓaawo. 24Jogorɗe ɗiɗi ɗe'e laato haa les, non boo jogorɗe ɗiɗi ɗe laato haa dow baŋnge halagaare. Kaataakooje coɓɓuli ɗiɗi fuu laato kal-kal. 25Bana non woodi kaataakooje joweetati bee kosɗe maaje ɗe cardi, kosɗe sappo e joweego, kosɗe ɗiɗi les kaataakowal fuu.
26A waɗa leɗɗe gaafotooɗe bee leɗɗe gaware, jowi ngam kaataakooje wuttudu jooɗorde senaande wooru 27e gaafotooɗe jowi ngam kaataakooje wuttudu jooɗorde senaande nduya, fahin gaafotooɗe jowi ngam wuttudu ɓaawo jooɗorde senaande, waato wuttudu hiirnaaŋge. 28Gaafotooŋgal cakaawal nasta caka kaataakooje diga soɓɓundu ndu'u haa soɓɓundu nduya. 29A sudda kaataakooje bee kaŋŋeeri. A waɗa kalagaaje kaŋŋeeri ngam jogaago gaafotooɗe, a sudda ɗe bee kaŋŋeeri. 30Ɓaawo man, sey a darna jooɗorde senaande nde'e fodde misaalu mo mi holli ma dow hooseere.
31A waɗa wiirndallo bee gaaraaji leŋ ɗigguɗi baalaaɗi e carwinaaɗi, boɗeeji seɗɗa e boɗeeji coy. A waɗa ngo bee suuraaji keruba'en ɗi tuppitoowo baawɗo waɗata. 32A ɓila ngo haa daŋraŋge nayi ɗe leɗɗe gabde bee ɓilduɗe, a sudda ɗe bee kaŋŋeeri, bee ɓilduɗe ɗe kaŋŋeeri e kosɗe ɗe cardi. 33A ɓila wiirndallo les ɓilduɗe. A nastina sundukru seedamku ton ɓaawo wiirndallo. Wiirndallo laatanto on senndorde hakkunde nokkuure seniinde e nokkuure ɓurnde senaago. 34A wallina jooɗorde ngam kefergal dow sundukru seedamku nder nokkuure ɓurnde senaago. 35A jo'ina taabal yeeso wiirndallo, non boo jo'inirɗum pittirlaaji haa tiitotira bee taabal, haa wuttudu jooɗorde senaande fombina. Taabal boo, a jo'ina ɗum haa wuttudu woyla. 36A waɗa wiirndallo ngam dammugal laymaaru, ngo gaaraaji leŋ ɗigguɗi baalaaɗi e carwinaaɗi e boɗeeji seɗɗa e boɗeeji coy, ɗum laato tuppitaaɗum. 37A waɗana wiirndallo daŋraŋge jowi ɗe leɗɗe gabde, a sudda ɗe bee kaŋŋeeri, ɓilduɗe maaje boo ɗe kaŋŋeeri. A ɓolina ngam maaje kosɗe jowi ɗe njamndi mboɗeeri.”