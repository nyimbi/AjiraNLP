Nastuki
Annabi Yeremiya fuɗɗi kuugal annabaaku saa'i laamu Yusiya. Allah darni mo dow ummaatooje e laamuuji ngam ɗoofugo e fe'ugo, ngam halkugo e yibbingo, ngam nyiɓtaago e jubaago (1:10). O duuri haa kuugal Allah, o ɗon yecca yimɓe Yahuuda masiibo tammi wargo dow maɓɓe e dow mawɓe e annabi'en e liman'en maɓɓe ngam ɓe ɗon ndewa labbi, ɓe ɗon mbaɗa hakkeeji.
Nder nduuɓu 587 hiddeko Almasiihu danye, Yeremiya yi'i masiibo man nde Nabukodonosor, laamiiɗo Baabila, jaɓti Urusaliima, halki berniwol bee haykaliiru fuu, dahi laamiiɗo Yahudiya e Yahuudu'en ɗuuɗɓe haa Baabila. Kadiboo Yeremiya yecci ɓe, Allah lornan yimɓe muuɗum haa lesdi maɓɓe, o wartiran ndi bana naane ɓaawo to ndi ferwi baakin duuɓi cappanɗe joweeɗiɗi.
Yeremiya yiɗi yimɓe mum masin. O woyi daliila maɓɓe nde ɗuuɗɗum. O yerdaaki waŋginango ɓe kiita ka Allah hiitiri ɓe. Annabi Yeremiya torraama, ammaa o waawaay sirwaago ngam wolde Allah ɗon wula nder ɓernde maako bana yiite. Allah halki ɓe ngam ɓe nananaay mo. Yeremiya waɗi boo annabaakuuji dow ummaatooje ɗuuɗɗe ɗe Baabila tammi nattingo (46—48). Ammaa Baabila boo Allah halkan ɗum (50—51).
Haala makka nder deftere nde'e ɗon dari dow loraaki dahaaɓe e alkawal kesal ngal Allah tammi haɓɓugo bee maɓɓe. Saa'i man yimɓe Allah marataa haaje ekkitinoowo haa ɓe njogo alkawal maako, ngam ngal jooɗoto haa ɓerɗe maɓɓe (31:31-34). Ɗum alkawal ngal Yeesu haɓɓi bee nuɗɗinɓe mo.
Tokkindirki haalaaji:
Jawmiraawo ewni Yeremiya 1
Annabaakuuji saa'i laamiiɗo Yosiya 2—6
Yeremiya anndini kiita yimɓe Yahuuda e Urusaliima 7—25
Habaruuji dow Yeremiya 26—45
Annabaakuuji dow ummaatooje feere feere 46—51
Do'ere Urusaliima 52