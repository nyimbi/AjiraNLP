Tornde hinnuye Allah booɗɗo wakkati toonyaare
1Do'aare Daawuda.
Heɗitam, yaa Jawmiraawo, jaabam!
Ngam mi laafuɗo, mi ɓilliiɗo.
2Aynu yoŋki am ngam mi koolaaɗo,
hisnu maccuɗo ma kooliiɗo ma.
3Hinnam, yaa Jawmiraawo,
ngam mi ɗon toro ma nyalaade fuu!
4Seynu maccuɗo ma, yaa Jawmiraawo,
mi halfitini ma yoŋki am.
5Yaa Jawmiraawo, a booɗɗo, a jaafoowo.
Koo moy tori ma, a waŋginanan ɗum mbooɗeeŋga ma ɗuuɗŋga.
6Yaa Jawmiraawo, heɗita do'aare am,
hakkilan tornde am.
7Mi toroto ma nder wakkati ɓillaare,
ngam mi anndi a jaaboto yam.
8Walaa ɗowanteeɗo nanndi bee maaɗa,
yaa Jawmiraawo,
walaa baawanɗo huuwugo kuuɗe ɗe kuuwata.
9Ummaatooje ɗe tagɗa fuu,
ngaran sujidango ma,
teddinan innde ma, yaa Jawmiraawo.
10Ngam a mawɗo, a baɗoowo kaayeefiiji,
an feere ma woni Allah.
11Sappinam laawol ma, yaa Jawmiraawo,
ngam mi tokko gooŋga ma,
hokkam ɓernde laaɓnde, haa mi hula innde ma.
12Yaa Jawmiraawo Allah am,
mi maŋgtete bee ɓernde am fuu,
mi teddinan innde ma haa foroy!
13Mbooɗeeŋga ma ɗuuɗani yam masin,
a hisni yoŋki am diga luggeeŋga joonde maayɓe.
14Yaa Allah, mawnitiiɓe ummanake yam,
mooɓre toonyooɓe yiɗi halkugo yam,
walaa ko yaali ɓe bee maaɗa.
15Ammaa an, yaa Jawmiraawo, a Allah marɗo enɗam e hinnuye,
mo tikkataa law, mo mbooɗeeŋga mum e gooŋgaaku mum ɗuuɗi.
16Waylita haa am, hinnam!
Semmbiɗinam, hisnam, min maccuɗo ma, ɓii korɗo ma!
17Hokkam alaama mbooɗeeŋga ma,
haa wanyɓe yam ngi'a ɗum, cemta,
ngam an, yaa Jawmiraawo,
a wallatam, a de'itintam.