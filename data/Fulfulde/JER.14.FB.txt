Hokkere naawnde
1Jawmiraawo wolwani Yeremiya haala hokkere, wi'i: 2“Lesdi Yahuuda ɗon nder suno, berniiji maari ɗon mbaata, yimɓe maari ɗon njooɗi, ɗon mboya. Urusaliima ɗon ummina gookaali. 3Mawɓe maɓɓe ɗon nela maccuɓe muuɗum'en nyeɗoygo ndiyam. Ɓe njaha haa gaawi, ammaa ndiyam woodaa. Ɓe ngarta bee bulki cooki, ɓe ɗon cakli, ɓe ɗon cudda ko'e maɓɓe ngam mettamɓeram e toskaare. 4Lesdi waɗi ɓoli ngam iyeende woodaa. Ngam maajum remooɓe boo caklake, ɗon cudda ko'e muuɗum'en. 5Koo lelwa haa ladde boo rimi, nden acci ɓiyum keccel, ngam huɗo woodaa. 6Bamɗe ladde ɗon ndari dow towndiije cooke, ɗon laaha bana cuuli. Gite maaje tampi tefugo huɗo, ammaa ko woodaa.”
7Yeremiya wi'i: “Hakkeeji amin ɗon ngullo min, yaa Jawmiraawo, ammaa wallu min ngam daliila innde maaɗa. Nde ɗuuɗɗum, min tuurtani ma, min mbaɗi hakkeeji dow maaɗa! 8An woni tammunde Isra'iila e kisnoowo mum diga ɓillaaje. Ngam ɗume laatiiɗa bana jananno nder lesdi, bana jahoowo baalanɗo jemmaare woore tan? 9Ngam ɗume laatiiɗa bana cakliiɗo, bana cemmbiɗɗo mo waawataa hisnugo? Fakat a ɗon wondi bee amin, yaa Jawmiraawo, innde maaɗa ɗon ewne caka amin, taa accu min!”
10Ndaa nii Jawmiraawo wi'i dow yimɓe ummaatoore nde'e: “Ɓe ngiɗi gaance jamum, ɓe naŋgtaay kosɗe maɓɓe. Ngam maajum mi seyortaako ɓe. Mi siftoran zunuubaaji maɓɓe, mi hiitoto hakkeeji maɓɓe.” 11Jawmiraawo wi'i yam: “Taa do'ana yimɓe ummaatoore nde'e hayru. 12Koo to ɓe cuumake, mi nanataa bojji maɓɓe. Koo to ɓe lii'anake yam kirsaaɗi e dokke nyaamdu, mi yerdataako ɓe. Ammaa mi halkan ɓe bee konu e weelo e nyawu kalluŋgu ndaaɓoowu.” 13Mi wi'i: “Yaa Jawmiraawo Allah, a anndi annabi'en ɗon ngecca ɓe: On ngi'ataa konu, weelo naŋngataa on, ammaa Jawmiraawo hokkan on jam timmuɗam haa nokkuure nde'e.” 14Jawmiraawo jaabi yam: “Annabi'en ɗon ngaazo fewre bee innde am. Min mi nelaay ɓe, mi umraay ɓe koo ɗume, mi wolwanaay ɓe. Ko ɓe ngaazoto on, ɗum wahayuuji pewooji e hatti e dewki labbi e fewjere ɓerɗe maɓɓe non. 15Min Jawmiraawo mi ɗon wi'a ko mbaɗanmi annabi'en waazotooɓe bee innde am koo to mi nelaay ɓe, wi'anɓe konu malla weelo waɗataa nder lesdi: Mi halkan annabi'en ɓe'e bee konu e weelo. 16Yimɓe nanɓe annabaaku maɓɓe, kamɓe boo ɓe maayran bee konu e weelo, ɓe ngudinan ɓalli maɓɓe haa laabi Urusaliima, walaa uwanɗo ɓe. Non ɗum laatanto ɓe fuu, rewɓe maɓɓe e ɓikkoy maɓɓe ngorkoy e ndehoy. Mi lornan halleende maɓɓe dow ko'e maɓɓe.
17Yeccu ɓe wolde nde'e: Jemma e naaŋge gite am accataa rufugo gonɗi, ngam ummaatoore am nde ngiɗmi ɗum fiyaama piyol naawŋgol. 18To mi wurtake haa ngesa, mi yi'an mbaraaɓe bee kaafahi. To mi nasti berniwol, ndaa maayanɓe bee weelo. Koo annabi'en e liman'en boo ɗon ngiilo nder lesdi, ɓe anndaa ko ɓe mbaɗata!”
Tornde ngam ballal
19Yeremiya wi'i: “Yaa Jawmiraawo, a wudini Yahuuda cuy na? A ganyɗo Siyona na? Ngam ɗume piyɗa min naawɗum bana nii haa min mbaawataa nyawndeego? Min ngeli jam, ammaa booɗɗum woodaa. Min tammo min nyawndoto, ammaa ndaa, sey kultoreeŋgol. 20Yaa Jawmiraawo, min anndi halleende amin e aybe kaakiraaɓe amin, min mbaɗi hakke dow maaɗa. 21Ammaa ngam daliila innde maaɗa, taa wudin min, taa yawnu Urusaliima, jooɗorde tedduŋgal maaɗa. Siftor alkawal maaɗa bee amin, taa fiistu ngal! 22Walaa lawru haa ummaatooje waawata toɓnugo iyeende, asama boo waawataa toɓnugo waabiliire. Tammunde hayru amin ɗon haa maaɗa, yaa Jawmiraawo Allah amin, ngam an waɗata kuuje ɗe'e fuu!”