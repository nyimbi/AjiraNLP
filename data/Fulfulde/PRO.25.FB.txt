Balndi Suleymaanu goɗɗi
1Ndaa balndi Suleymaanu goɗɗi ɗi yimɓe taariiɓe Hezekiya, laamiiɗo Yahuuda mbinnditi:
2Suuɗugo huunde, ɗum tedduŋgal Allah,
ammaa tedduŋgal laamiiɓe, ɗum wiɗitaago huunde.
3Bana towirka asama e luggeeŋga lesdi,
bana non numooji laamiiɗo, ɗi keɓtataake.
4Ittu ko jillindiri bee cardi,
nden kam tappoowo cardi laatinan ndi taasayel.
5Daaynu dawroowo kalluɗo haa laamiiɗo,
nden kam leeso laamu maako tabitan bee adilaaku.
6Taa manta yeeso laamiiɗo,
taa dara haa pellel mawɓe.
7Ngam wi'eego: “War gaa'e”,
ɓuri famɗitineego yeeso mawɗo.
8To a yi'i huunde haa keeddiɗɗa,
taa yaawɗa wullaago mo.
Noy mbaɗata to o fewni ma?
9To a ɗon waɗa kiita bee keeddiɗɗa,
taa waŋgin ko goɗɗo feere wi'i ma bee sirri.
10Ngam to a waɗi ɗum, yimɓe fuu kallinte,
innde ma woonde halki haa foroy.
11Bana fawne kaŋŋeeri dow taasaaje cardi,
non wolde wolwaande bee pottuɗum wa'i.
12Bana halagaare kaŋŋeeri e koɗel kaŋŋeeri laaɓndi,
non feloore kakkilɗo wa'i to a jaɓi nde.
13Bana heɓugo peewol yaake seeto,
non nelaaɗo koolaaɗo wa'i haa nelɗo mo, o seynan ɓernde jaagorɗo maako.
14Duule e henndu bilaa iyeende,
bana non jurotooɗo bee dokkal bilaa hokkugo wa'i.
15Munyal jaaloto kiitoowo,
ɗemŋgal ɗelemŋgal yewan i'e.
16To a ɗuɗɗini nyaamugo njumri,
ndi naawan reedu ma, a tuutan ndi.
17Taa ɗuɗɗin yillaago keeddiɗɗa,
to naa non o haaɓete, o fuɗɗan wanyugo ma.
18Bana wandayre e kaafahi e kurol ceeɓŋgol,
non bolwanɗo seedamku fewre dow keeddiɗɗum wa'i.
19Hoolaago faasikiijo nder nyannde ɓillaare,
ɗum bana ƴakkugo bee nyiindere nyawnde
malla waancugo bee kosŋgal boosŋgal.
20Ɓortaago alkibbaare nder nyannde peewol,
rufugo lammuɗam dow huuduure,
yimango cuniiɗo gimi seyo –
ginnaaɗo tan waɗata irin ɗu'um.
21To konneejo ma dolaama, nyaamnu mo,
to o ɗomɗaama, yarnu mo.
22Bana nii cemtinirta mo,
Jawmiraawo boo warjoto ma.
23Henndu loowru waddan iyeende,
bolle tufle umminan tikkere woɗɓe.
24Jooɗaago dow seɓatto soorowol
ɓuri jooɗaago nder suudu bee debbo giɗɗo jokkirli.
25Bana ndiyam peewɗam haa kondondol ɗomɗuɗo,
non kubaruwol booɗŋgol iwŋgol lesdi ndaayiindi wa'i.
26Bana seeɓoore nyiddunde e ɓulndu wonniindu,
non adiliijo tokkiiɗo esto kalluɗo wa'i.
27Ɗum haanaay goɗɗo nyaama njumri ɗuuɗndi,
ɗum haanaay goɗɗo tefana hoore mum tedduŋgal ɗuuɗŋgal.
28Bana berniwol bilaa mahol taariiŋgol ɗum,
non gorko cooyɗo naŋgtaare wa'i.