1To a yi'i nagge deerɗiraawo ma malla ndammoowa maako eeri, sey a suklano ɗum, a lornana mo ɗum. 2Ammaa to marɗo ɗum daayi bee maaɗa malla a anndaa mo, nden kam a hoora ɗum haa saare ma. To o wari ɗaɓɓitugo ɗum, hokkitit mo ɗum. 3Sey a waɗa bana non boo, to a tawi wamnde malla limce malla koo ɗume ko majjiri deerɗiraawo ma, taa waɗ bana a yi'aay ɗum.
4To wamnde goɗɗo lenyol ma malla nagge maako do'ake haa laawol, sey a suklano ɗum, a walla mo ummingo ɗum.
5Taa rewɓe ɓorno limce worɓe, taa worɓe boo ɓorno limce rewɓe. Baɗɗo ɗum o nyidduɗo haa Jawmiraawo, Allah mooɗon.
6To a tawi saɓɓo colli dow lekki malla dow lesdi, daada ɗon woofi dow geeraaɗe malla ɗon wondi bee ɓikkoy muuɗum, taa hoocu daada. 7Hoo'u ɓikkoy, a acca daada fiira, ngam haa a heɓa hayru, balɗe ma njuutan.
8To a nyiɓi soorowol kesol, sey a waɗa faddorde haa sera mbippu maagol. Ngam taa goɗɗo do'o diga ton, nden ɓe njowane aybe ƴiiƴam maako.
9Taa aaw aawdi ngoɗndi caka inabooje haa ngesa ma. To a waɗi ɗum, ko aawɗa maajum e inabooje fuu laatoto cenaaɗum ngam Allah.
10Taa hawtu ngaari bee wamnde ngam ndemri.
11Taa ɓorna limce kuuwraaɗe bee kuuje ɗiɗi, waato gaasa baali e hottollo.
12Nyootu bukki dow seɓattooji nayi haa suddaare nde a suddorto.
Umrooje dow kawtal gorko bee debbo
13Teema goɗɗo te'an debbo, waaldan bee maako, nden o wanya mo. 14O aybinan mo, o hallinan innde maako, o wi'an: Mi te'i paanyo debbo oo, mi nasti haa maako. Tawmi, o meeɗino gorko. 15To bana nii, saaro'en paanyo debbo koo'a wuurre saɓɓaare hollannde alaama budurwaaku, ɓe kolla ɗum ndotti'en haa dammugal berniwol haa nokkuure kiita. 16Baaba debbo wi'a ɓe: Mi te'ni ɓiŋngel am haa gorko oo. Jonta o wanyi mo. 17O aybini mo, o wi'i: Mi tawaay alaamaaji budurwaaku haa ɓiŋngel ma. Ammaa ndaa ɗo woni alaamaaji budurwaaku ɓiŋngel am. Nden ɓe mbe'ita wuurre saɓɓaare go yeeso ndotti'en berniwol. 18Ndotti'en berniwol koo'a gorko go, ɓocca mo. 19Ɓe njoɓna mo biikiire ceede cardi teemerre, ngam o hallini innde paanyo Isra'iilaajo. Ɓe ndokka baaba paanyo debbo ceede man. Ammaa debbo jooɗodo bee gorum. Gorko seerataa mo, haa fodde balɗe maako.
20Ammaa to wullaandu man gooŋɗi, ɓe tawaay alaamaaji budurwaaku paanyo debbo man, 21nden ɓe ngurtina mo haa yolnde saare baaba maako. Worɓe berniwol maako piɗa mo bee kaa'e haa o maaya, ngam o waɗi nyidduɗum nder Isra'iila bee waɗugo njeenu haa saare baaba maako. Bana non ittirton halleende irin nde'e nder Isra'iila.
22To ɓe tawi goɗɗo mo waaldi bee debbo te'aaɗo, ɓe ɗiɗo fuu ɓe mbareteeɓe. Bana non ittirton halleende irin nde'e nder Isra'iila.
23To goɗɗo fotti bee paanyo muuyaaɗo goɗɗo nder berniwol, waaldi bee muuɗum, 24on ngurtina ɓe ɗiɗo fuu yaasi haa dammugal berniwol, on piɗa ɓe bee kaa'e haa ɓe maaya. Paanyo debbo maaya ngam o wookaay haa yimɓe nana. Gorko boo maaya ngam o waaldi bee muuyaaɗo gorko feere. Bana non ittirton halleende irin nde'e caka mooɗon.
25Ammaa to goɗɗo fotti bee paanyo debbo muuyaaɗo haa yaasi berniwol, naŋngi mo, waaldi bee maako, nden kam gorko baalduɗo bee maako feere mum maayata. 26Walaa ko mbaɗoton paanyo debbo, ngam o waɗaay aybewol ngol he'i kiita mbareego. Ɗum laati bana to goɗɗo ummanake keeddiɗɗum, mbari ɗum. 27Ngam gorko oo naŋngi paanyo haa yaasi. Paanyo debbo muuyaaɗo go wooki, ammaa kisnoowo mo walaa.
28Teema ɓe tawan goɗɗo pottuɗo bee paanyo debbo, budurwaajo, muuyaaka boo. O naŋngi mo, o waaldi bee maako. 29Nden kam sey o yoɓa baaba paanyo debbo man sadaaki, ceede cardi cappanɗe jowi. Paanyo boo laato debbo maako, ngam o dooli mo waaldugo bee maako. O seerataa mo haa fodde balɗe maako fuu.