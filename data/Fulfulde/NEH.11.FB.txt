Jooɗiiɓe haa Urusaliima
(1 Habaruuji Nyalaaɗe 9:1-34)
1Ardiiɓe ummaatoore njooɗi haa Urusaliima, luttuɓe boo mbaɗi kur'u ngam wurtingo gooto nder sappo, haa o jooɗo Urusaliima, berniwol ceniiŋgol, njoweenayo boo njooɗo nder gure goɗɗe. 2Yimɓe mbarkiɗini jaɓɓe jooɗaago haa Urusaliima bee ngiɗa muuɗum'en fuu.
3Ndaa inɗe ardiiɓe lesdi Yahuuda, jooɗiiɓe haa Urusaliima – ammaa Isra'iila'en woɗɓe e liman'en e Lewi'en e huuwooɓe kuuɗe pamare nder haykaliiru e yimɓe danygol jeyaaɓe Suleymaanu njooɗi nder gure Yahuuda, koo moy nder maral mum e nder wuro muuɗum – 4woɗɓe nder le'i Yahuuda e Benyamin njooɗi haa Urusaliima. Nder yimɓe Yahuuda, ɓe'e: Ataya ɓii Uzziya ɓii Zekariya ɓii Amariya ɓii Sefatiya ɓii Mahalaleel mo danygol Peres 5e Ma'aseya ɓii Baruku ɓii Kol-Hooze ɓii Hazaya ɓii Adaya ɓii Yoyaribu ɓii Zekariya Siloniijo. 6Ɓiɓɓe Peres, jooɗiiɓe haa Urusaliima fuu, worɓe suusɓe teemeɗɗe nayo e cappanɗe njoweego e njoweetato (468).
7Nder yimɓe Benyamin: Sallu ɓii Mesullam ɓii Yo'eda ɓii Pedaya ɓii Kolaya ɓii Ma'aseya ɓii Itiyel ɓii Yesa'ya 8e ɓaawo maako, Gabbay e Sallay, teemeɗɗe njoweenayo e noogas e njoweetato (928). 9Yo'el ɓii Zikiri woni kaliifaajo maɓɓe, Yahuuda ɓii Hassenuwa laati ɗiɗaɓo dow berniwol.
10Nder liman'en, ɓe'e: Yeda'ya ɓii Yoyaribu e Yakin 11e Seraya ɓii Hilkiyya ɓii Mesullam ɓii Cadok ɓii Merayot ɓii Ahitooba, kaliifaajo haykaliiru Allah 12e deerɗiraaɓe muuɗum'en huuwooɓe kuugal nder haykaliiru, worɓe teemeɗɗe njoweetato e noogas e ɗiɗo (822). Non boo Adaya ɓii Yeroham ɓii Pelaliya ɓii Amci ɓii Zekariya ɓii Pashuuru ɓii Malkiya 13e deerɗiraaɓe muuɗum'en, baaba-ci'e'en teemeɗɗe ɗiɗo e cappanɗe nayo e ɗiɗo (242). Non boo Amassay ɓii Azareyel ɓii Ahajay ɓii Mesillemot ɓii Immer 14e deerɗiraaɓe muuɗum'en honooɓe suusɓe teemerre e noogas e njoweetato (128). Zabdiyel ɓii Hagedolim woni kaliifaajo maɓɓe.
15Nder Lewi'en kamɓe ngoni: Sema'ya ɓii Hassuba ɓii Ajirikam ɓii Hasbiya ɓii Bunni 16e Sabbetay e Yozabat, ɓe ardiiɓe Lewi'en huuwooɓe yaasi haykaliiru Allah. 17Non boo Mattaniya ɓii Mika ɓii Zabdi ɓii Asaf, kaliifaajo maŋgtoore saa'i do'aare e Bakbukiya, ɗiɗaɓo caka deerɗiraaɓe maako nder kuugal man e Abda ɓii Sammu'a ɓii Galal ɓii Yedutuun. 18Limgal Lewi'en nder berniwol ceniiŋgol fuu waɗi teemeɗɗe ɗiɗo e cappanɗe njoweetato e nayo (284).
19Aynooɓe dammuɗe ngoni: Akkubu e Talmon e deerɗiraaɓe muuɗum'en aynooɓe dammuɗe, worɓe teemerre e cappanɗe njoweeɗiɗo e ɗiɗo (172).
20Isra'iila'en luttuɓe e liman'en e Lewi'en njooɗi nder berniiji Yahuuda fuu, koo moy nder maral muuɗum. 21Huuwooɓe kuuɗe pamare nder haykaliiru njooɗi haa towndiire Ofel. Ciiha e Gispa ngoni ardiiɓe maɓɓe. 22Uzzi ɓii Baani ɓii Hasabiya ɓii Mattaniya ɓii Mika woni kaliifaajo Lewi'en haa Urusaliima. O goɗɗo danygol Asaf, yimooɓe nder huuwooɓe haa haykaliiru Allah. 23Woodino umroore laamiiɗo e anniya timmuka dow kuuɗe yimooɓe nyalaade fuu. 24Petahiya ɓii Mesejabeyel mo danygol Zeraha ɓii Yahuuda woni dawranoowo laamiiɗo ngam haala ummaatoore fuu.
25Yahuudu'en woɗɓe njooɗi nder gure caka gese muuɗum'en, haa berniwol Kiriyat-Arba e gure maagol, haa Dibon e gure maagol, haa Yekabceyel e kawyeeji maagol, 26haa Yeesu'a e Molada e Bayti-Polet, 27haa Hacar-Su'al, haa Biirsaba e gure maagol, 28haa Cikilak, haa Mekona e gure maagol, 29haa En-Rimmon e Car'a e Yarmut, 30haa Zanoha e Adullam e kawyeeji maaji, haa Lakis e gese maagol, haa Azeka e gure maagol. Ɓe njooɗi diga Biirsaba haa yotti Waadiwol Hinnom.
31Yimɓe Benyamin njooɗi haa Geba e Mikmas e Ayya, haa Baytila e gure maagol, 32haa Anatot e Noba e Ananiya, 33haa Hacoor e Rama e Gittayim, 34haa Hadida e Cebo'im e Neballat, 35haa Lodo e Oono e nder waadiwol Waɗooɓe Sanaa'a.
36Lewi'en woɗɓe nder geɓe Yahuuda ndilli haa lesdi Benyamin.