Daawuda nyaami Rabba
(2 Samuyila 12:26-31)
1Mawri man, haa fuɗɗoode hitaande, wakkati laamiiɓe ngurtoto ngam haɓre, Yo'ab ardi jama'aare konu. Ɓe kalki lesdi Ammooni'en, ɓe taari Rabba. Ammaa Daawuda lutti ɓaawo nder Urusaliima. Yo'ab jaali berniwol Rabba, yibbini ngol. 2Daawuda hooci woronnde wonnde dow hoore lawru Ammooni'en. Teddeeŋga maare waɗi baakin kilo cappanɗe tati (30), hayre marnde saman ɗuuɗɗo ɗon haa maare. Daawuda waɗi nde dow hoore mum. O ɓofti keɓal konu ɗuuɗŋgal masin diga berniwol man. 3O wurtini boo yimɓe wonɓe nder maagol. O dooli ɓe huuwugo bee ceekruɗe e tufirɗe njamndi e pe'irɗe njamndi. Bana non Daawuda waari berniiji Ammooni'en fuu. Nden o hooti Urusaliima bee jama'aare konu maako fuu.
Honooɓe Daawuda mbari maapinndi'en
(2 Samuyila 21:18-22)
4Ɓaawo man honooɓe Daawuda kaɓi bee Filisti'en haa Gezer. Wakkati man Sibbekay Husatiijo mbari Sippay, gooto nder Refayim. Bana nii Filisti'en leestinaama.
5Fahin haɓre fuɗɗiti bee Filisti'en. Elhanan ɓii Ya'ir mbari Lahmi deerɗiraawo Goliyat Gaatiijo mo leggal labbo mum nanndi bee leggal cannyargal.
6Fahin haɓre fuɗɗiti haa Gaat. Woodino ton goɗɗo juutɗo, marɗo kooli cindi haa juuɗe e kosɗe muuɗum, limgal maaji, noogas e nayi. Kaŋko boo o goɗɗo lenyol Rafa. 7O janci Isra'iila, ammaa Yonatan ɓii Sime'a deerɗiraawo Daawuda mbari mo. 8Kamɓe, ɓe ɓiɓɓe Refa, danyaaɓe haa Gaat. Daawuda e yimɓe mum mbari ɓe.