Isra'iila'en luuti umrooje Allah nder ladde
1“Nane, onon Isra'iila'en! Jonta on ɓadake eeraago maayo Urdun ngam on nyaama maral ummaatooje ɓurduɗe on ɗuuɗeeŋga e semmbe. Berniiji maɓɓe mawɗi, mahi maaji towɗi haa njotti asama. 2Ɗum yimɓe mawɓe e juutɓe, ɗum ɓiɓɓe Anaki'en ɓe annduɗon. On nani woɗɓe mbi'i: Moy waawata dartanaago ɓiɓɓe Anak? 3Annde jonta: Jawmiraawo, Allah mooɗon bee hoore mum aartan on eeraago, o ɗon nanndi bee yiite wulanŋge. O do'an ɓe yeeso mooɗon, haa on ndiiwa ɓe, on nattina ɓe law, bana Jawmiraawo wi'i on. 4To Jawmiraawo, Allah mooɗon riiwi ummaatooje ɗe'e yeeso mooɗon, taa nume o marni on lesdi ndi'i daliila adilaaku mooɗon. Naa non, ammaa o riiwan ummaatooje ɗe'e yeeso mooɗon daliila halleende maaje. 5Naa ngam adilaaku e gooŋgaaku ɓerɗe mooɗon nastoton lesdi maɓɓe. Ammaa Jawmiraawo, Allah mooɗon jaɓtan ɓe ndi ngam halleende maɓɓe e ngam o hebbina boo hunayeere nde o hunani kaakiraaɓe mooɗon Ibrahiima e Isiyaaku e Yaakubu. 6Paame kadi, naa daliila adilaaku mon Jawmiraawo, Allah mooɗon marnataa on lesdi mboondi ndi'i. Onon on caata-ko'e'en.
7Taa ngejjite sam no on tikkiniri Jawmiraawo, Allah mooɗon nder ladde. Diga nyannde gurtaaki mon haa lesdi Misra, haa njottiiɗon nokkuure nde'e, on ɗon tuurtani Jawmiraawo. 8Haa Horeb boo on toonyi Jawmiraawo, haa o tikkani on, o yiɗino nattingo on. 9Nde mi wa'ino hooseere ngam mi jaɓa alluhaaje kaa'e ɗiɗi binndaaɗe bolle alkawal ngal Jawmiraawo haɓɓuno bee mooɗon, mi jooɗi dow hooseere nyalawmaaje cappanɗe nayi e jemmaaje cappanɗe nayi, mi nyaamaay koo ɗume, mi yaraay boo ndiyam. 10Nden Jawmiraawo hokki yam alluhaaje kaa'e ɗiɗi. Allah bee hoore mum winndi bolle ɗe o wi'no on dow hooseere caka yiite nyalaade nde on mooɓino les hooseere go fuu bee juŋngo maako. 11Haa timmoode nyalawmaaje cappanɗe nayi e jemmaaje cappanɗe nayi go, Jawmiraawo hokki yam alluhaaje kaa'e ɗiɗi binndaaɗe bolle alkawal go.
12Nden Jawmiraawo wi'i yam: Umma jippa hooseere nde'e law, ngam ummaatoore ma nde ngurtinɗa lesdi Misra wonnake, law nde seli laawol ngol umrumi nde. Nde waɗani hoore maare lawru ɓolinaandu. 13Jawmiraawo wi'i yam boo: Mi yi'i ummaatoore nde'e, hoore maare saati. 14Kadi accam jonta, haa mi nattina nde, mi majjina innde maare diga duniyaaru. Ammaa an, mi laatinte ummaatoore ɗuuɗnde, marnde baawɗe ɓurannde nde'e.
15Mi wayliti, mi jippi hooseere. Alluhaaje kaa'e ɗiɗi go ɗon haa juuɗe am. Yiite jammi hooseere. 16Mi yi'i on mbaɗi hakke dow Jawmiraawo, Allah mooɗon, on mbaɗani ko'e mon lawru gaggel ɓolinaaŋgel, law on celi laawol ngol Jawmiraawo umri on. 17Mi hooci alluhaaje kaa'e go, mi sakkini ɗe, mi fusi ɗe yeeso mooɗon. 18Nden mi sujidi yeeso Jawmiraawo fahin nyalawmaaje cappanɗe nayi e jemmaaje cappanɗe nayi. Mi nyaamaay koo ɗume, mi yaraay boo ndiyam. Ngam on mbaɗi hakke dow Jawmiraawo, on mbaɗi ko halli yeeso Allah. 19Mi hulino tikkere Jawmiraawo saatunde dow mooɗon ngam nattingo on. Ammaa o jaɓi tornde am ngam mooɗon fahin. 20O tikkanino Haruna boo ɗuuɗɗum, o yiɗino mbarugo mo. Ammaa mi tori boo ɗuuɗɗum ngam Haruna saa'i man. 21Mi hoo'i gaggel ngel mbaɗɗon haa nastini on nder hakke, mi wuli ngel. Nden mi fusi ngel, mi nami ngel haa ɗiggi, mi rufi doɗɗe man nder maayel ilooyel diga hooseere.
22Kadiboo on tikkini Jawmiraawo, Allah mooɗon haa Tabe'era e Massa e Kibirot-Hattaawa. 23Nde Jawmiraawo neli on diga Kaades-Barne'a, o umri on on njaha on kooca lesdi ndi o hokki on, maron. On tuurtani mo, on nuɗɗinaay mo, on ɗowtanaaki umroore maako. 24Diga Jawmiraawo anndi on, on ɗon tuurtana mo.
25Mi sujidi yeeso Jawmiraawo nyalawmaaje cappanɗe nayi e jemmaaje cappanɗe nayi ngam Jawmiraawo wi'no o nattinan on go. 26Mi tori Jawmiraawo, mi wi'i mo: Yaa Allah Jawmiraawo, taa nattin ummaatoore ma nde marɗa, yimɓe ɓe kisnuɗa bee baawɗe ma mawɗe, ɓe ngurtinɗa lesdi Misra bee juŋngo ma semmbiɗŋgo. 27Siftor jaggiiɓe ma: Ibrahiima e Isiyaaku e Yaakubu, taa laar caatal ummaatoore nde'e e halleende maare e hakke maare. 28To naa non, yimɓe lesdi ndi min ngurti haa muuɗum mbi'an: Jawmiraawo waawaay yahrugo ɓe nder lesdi ndi o iinani ɓe. O wanyi ɓe, ngam maajum o wurtini ɓe, o yahri ɓe nder ladde ngam o mbara ɓe ton. 29Ammaa kamɓe ngoni ummaatoore ma, maral ma, ɓe ngurtinɗa lesdi Misra bee baawɗe ma mawɗe e juŋngo ma fortaaŋgo.”