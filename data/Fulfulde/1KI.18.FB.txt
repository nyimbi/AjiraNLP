Eliya lori haa Akab
1Ɓaawo nyalɗe ɗuuɗɗe nder nduuɓu hokkere tataɓu, Jawmiraawo wolwani Eliya, wi'i: “Yah, hollu hoore ma haa Akab, mi toɓnan iyeende dow lesdi.” 2Eliya yehi ngam yi'nugo hoore mum haa Akab.
Ammaa weelo saati nder Samariya. 3Akab ewni Obadiya, kaliifaajo laamorde. Obadiya o kulɗo Jawmiraawo masin. 4Naane, nde Izabel nattinino annabi'en Jawmiraawo, saa'i maajum Obadiya nyukkinino annabi'en teemerre, cappanɗe njowo cappanɗe njowo nder lowol, o wuurni ɓe bee nyaamdu e ndiyam. 5Jonta Akab wi'i Obadiya: “Njehen laaroygo ceeɓooje e maahoy fuu nder lesdi, teema en keɓan huɗo ngam wuurnugo pucci e alfadariije, ngam taa en mbarda dabbaaji.” 6Ɓe cenndi lesdi hakkunde maɓɓe ngam haa ɓe ndaara ndi. Akab yehi gal laawol ngo'ol, Obadiya boo yehi gal laawol ngola.
7Nde Obadiya ɗon haa laawol, ndaa Eliya wari fotti bee maako. O annditi Eliya, o do'i dow yeeso maako, o wi'i: “Ɗum an na jaagorɗo am Eliya?” 8Eliya wi'i mo: “Ɗum min! Yah, yeccu jaagorɗo ma: Eliya ɗon ɗo.” 9Obadiya wi'i: “Hakke ɗume mbaɗmi, haa ndokka suka ma haa juŋngo Akab, o mbarammi? 10Fakat bana Allah Jawmiraawo maaɗa o geeto, walaa ummaatoore koo laamu haa jaagorɗo am nelaay ngam ɗaɓɓitoygo ma. Nde ɓe mbi'i: O walaa ɗo, o hunni laamu maajum e ummaatoore maajum no ɓe ngi'aay ma. 11Jonta mbi'ɗa: Yah, yeccu jaagorɗo ma: Eliya ɗon ɗo. 12Ammaa to mi acci ma, Ruuhu Jawmiraawo eftete, yahrete haa mi anndaa. Min mi yottoto Akab, mi anndinan mo, o tawataa ma, nden kam o mbaratam. Min boo mi kulɗo Jawmiraawo diga mi derkeejo. 13Malla ɓe anndinaay jaagorɗo am ko mi waɗi nde Izabel mbari annabi'en Jawmiraawo na? No mi nyukkiniri teemerre nder annabi'en Jawmiraawo, cappanɗe njowo cappanɗe njowo nder lowol? No mi wuurniri ɓe bee nyaamdu e ndiyam? 14Ammaa an a ɗon wi'a: Yah, yeccu jaagorɗo ma, Eliya ɗon ɗo. O mbaratam!” 15Ammaa Eliya wi'i: “Fakat bana Jawmiraawo honooɓe mo mi jagganto o geeto, hannde mi yi'nan hoore am haa Akab.” 16Nden Obadiya dilli fotti bee Akab, o anndini mo ɗum.
Akab boo yehi ngam fotta bee Eliya. 17Nde o yi'i Eliya, o wi'i mo: “An mo fooɗani Isra'iila sarru, a wari na?” 18Eliya jaabi: “Naa min fooɗani Isra'iila sarru, ɗum an e saare baaba ma! Ngam on acci umrooje Jawmiraawo, an boo a tokki Ba'alji. 19Ammaa jonta neldu kubaruuji, mooɓtu Isra'iila fuu haa yeeso am dow hooseere Karmel. Mooɓtu boo annabi'en Ba'al teemeɗɗe nayo e cappanɗe njowo (450) e annabi'en Asera teemeɗɗe nayo (400), nyaamanɓe haa saare Izabel.” 20Nden Akab neli haa Isra'iila'en fuu, o mooɓti annabi'en go haa hooseere Karmel.
Jarribeeki dow hooseere Karmel
21Eliya ɓaditi yimɓe ummaatoore, wi'i: “Haa ndey accoton tokkaago laabi ɗiɗi? To Jawmiraawo woni Allah, tokke mo! Ammaa to Ba'al boo, tokke ɗum!” Ammaa ummaatoore jaabaaki mo sam. 22Fahin Eliya wi'i yimɓe: “Min feere am mi lutti mi annabiijo Jawmiraawo, ammaa annabi'en Ba'al, ɓe ɗon teemeɗɗe nayo e cappanɗe njowo (450). 23Ngadde kalhali ɗiɗi. Kamɓe ɓe cuɓa ngoori, ɓe kirsa ndi, ɓe ta'a kusel maari, ɓe mballina ta'e maari dow leɗɗe, ammaa taa ɓe kuɓɓa yiite. Min boo mi taaskitinan kalhaldi ngoɗndi, mi wallina ndi dow leɗɗe, ammaa mi huɓɓataa yiite. 24Nden ewne innde ɗowanteeɗo mooɗon, min boo mi ewnoto innde Jawmiraawo. Jaaboriiɗo bee yiite, kaŋko woni Allah gooŋga.” Yimɓe fuu mbi'i: “Koŋngol ngo'ol fotti.” 25Nden Eliya wi'i annabi'en Ba'al: “Cuɓe kalhaldi ndi ngiɗɗon, aarton, kirson onon, ngam on ɗuuɗɓe. Ewne innde ɗowanteeɗo mooɗon, ammaa taa kuɓɓe yiite.” 26Kamɓe ɓe koo'i kalhaldi maɓɓe, ɓe taaskitini ndi. Nden ɓe ewni innde Ba'al diga fajiri haa caka nyalawma, ɓe ɗon mbi'a: “Yaa Ba'al, jaaban min!” Ammaa jaawaabu walaa sam. Ɓe ɗon ngama, taaro hirsirde nde ɓe mbaɗno. 27Nde naaŋge waɗi caka, Eliya janci ɓe, wi'i: “Ewne ɗowanteeɗo mooɗon bee sawtu! Ngam ɗum ɗowanteeɗo, teema o ɗon numa malla o yehi ɓaawo suudu malla o dilli jahaaŋgal, teema o ɗon ɗaani, nden o finan.” 28Ɓe ewni bee sawtu, ɓe ƴari ɓalli maɓɓe bee kaafaaje e labbe fodde al'aada maɓɓe, haa ƴiiƴam ili. 29Nde naaŋge saalake caka, hakkiilooji maɓɓe njiiɓi, ɓe mbolwi bana yinnaaɓe wakkati lii'aaki dokkal nyaamdu. Ammaa walaa jaawaabu sam, walaa mo nanani ɓe.
30Nden Eliya wi'i yimɓe fuu: “Ɓaditeeɗam!” Yimɓe ɓaditi mo. O wo'itini hirsirde Jawmiraawo yibbinaande. 31O hoo'i kaa'e sappo e ɗiɗi fodde limgal ɓiɓɓe Yaakubu mo Jawmiraawo wolwani, wi'i: “Innde ma laatoto Isra'iila.” 32Bee kaa'e man o mahi hirsirde senaande ngam Jawmiraawo. O taarni nde gasol ngol hoosata baakin liitir sappo e jowi. 33Nden o yowi leɗɗe, o hirsi kalhaldi maako, o ta'i kusel maari, o wallini ta'e kusel man dow leɗɗe. 34O wi'i: “Kebbine looɗe nayi bee ndiyam, ndufe ɗam dow kusel guleteeŋgel e leɗɗe.” O wi'i: “Mbaɗe ɗum fahin.” Ɓe mbaɗi ɗum. O wi'i: “Mbaɗe ɗum fahin.” Ɓe mbaɗi ɗum, haa ɗum waɗi nde tati. 35Ndiyam ili, taari hirsirde, ɗam heewi gasol boo.
36Wakkati lii'aaki dokkal nyaamdu haa Allah, annabi Eliya ɓaditi hirsirde, wi'i: “Yaa Allah Jawmiraawo mo Ibrahiima e Isiyaaku e Isra'iila, sey ɓe annda hannde an woni Allah nder Isra'iila, min boo mi jaggiiɗo ma, mi waɗi ɗum fuu fodde wolde maaɗa. 37Jaabam, yaa Jawmiraawo, jaabam, haa yimɓe ɓe'e paama an, yaa Jawmiraawo, woni Allah gooŋga, an woni gartiranɗo ɓerɗe maɓɓe haa maaɗa.” 38Nden Jawmiraawo jippini yiite, nge wuli kusel bee leɗɗe e kaa'e e collaaje, nge yoorni ndiyam nder gasol. 39Nde yimɓe ummaatoore fuu ngi'i ɗum, ɓe cujidi, ɓe mbi'i: “Jawmiraawo woni Allah gooŋgaajo! Jawmiraawo woni Allah gooŋgaajo!” 40Nden Eliya wi'i ɓe: “Naŋnge annabi'en Ba'al. Koo gooto maɓɓe taa daɗa!” Ɓe naŋngi ɓe, Eliya yahri ɓe haa maayel Kison, o hirsi ɓe ton.
Tornde Eliya ngam iyeende
41Nden Eliya wi'i Akab: “Yah, nyaam e yar, ngam mi ɗon nana hoolo bana toɓo iyeende.” 42Akab dilli haa o nyaama, o yara, ammaa Eliya wa'i haa hooseere Karmel. O turi haa lesdi, o fali hoore maako caka koppi maako. 43Nden o wi'i suka maako: “Yah, laar gal mbeela.” O yehi, o laari, nden o wi'i: “Walaa koo ɗume.” Eliya wi'i: “Yah fahin.” O umri mo bana nii nde joweeɗiɗi. 44Joweeɗiɗawre man, sukaajo oo wi'i mo: “Ndaa, duulel bana newre juŋngo goɗɗo ɗon wurto nder mbeela.” Eliya wi'i: “Yah, yeccu Akab: Waɗ pucci haa moota ma, hootu ngam taa iyeende haɗe.” 45Saa'i maajum asama ɗon ɓalwira duule e henndu, iyeende saatunde waɗi. Akab wa'i dow moota puccu muuɗum, yehi Yisre'el. 46Ammaa Jawmiraawo semmbiɗini Eliya. O taadi, o doggi yeeso Akab haa o yotti Yisre'el.