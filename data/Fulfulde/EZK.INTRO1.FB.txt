Nastuki
Annabi Ezekiyel ɗonno huuwa kuugal limanku nder haykaliiru haa Urusaliima. O tawaama caka Isra'iila'en dahaaɓe haa Baabila nder hitaande 597 diga Almasiihu danyaaka tawon. Kaŋko winndi deftere nde'e. O jooɗi haa Baabila o dahaaɗo diga duuɓi aartuɗi e tokkiiɗi do'ere Urusaliima nder nduuɓu 586 diga Almasiihu danyaaka tawon. O waɗi annabaaku dow dahaaɓe haa Baabila e yimɓe luttuɓe haa Urusaliima fuu. O anndini boo kiitaaji ɗi Allah tammi ukkango ummaatooje Tirus e Misra (25—32) non boo dow Gog (38—39).
Deftere nde'e fuɗɗi bee gi'ki tedduŋgal Allah (1). Tedduŋgal nga'al wurti haykaliiru Urusaliima (8—11). Gi'ki ragareehi anndini ngal wartan nder haykaliiru hesru (43). Ummaatoore Yahuuda nanndinaama bee debbo daakaareejo. Allah hiiti ummaatoore mum ngam nde rewi labbi e nde waɗi sooynde adilaaku. Ammaa Allah wartiran joonde ummaatoore mum bana naane. O yeeɗitinan nde (37), o hokkan nde ɓerɗe kese e ruuhuuji kesi (11:19; 36:26). Ezekiyel anndini boo Allah haɓɓan alkawal kesal bee ummaatoore mum bana no Yeremiya anndiniri ɗum (34:25).
Fasluuji ragareeji anndini gi'ki haykaliiru hesru e farillaaji kesi ngam kuuje dewal non boo cenndititki lesdi (40—48). Allah bee hoore mum jooɗoto nder haykaliiru hesru ndu'u, o laamanto boo ummaatoore maako.
Deftere Ezekiyel ɗon anndina boo Jawmiraawo ɗon waŋgina hoore mum haa yimɓe bee kiitaaji e iinaaji mum. To ɗum hiɓɓi, yimɓe ɗon paama kaŋko woni Jawmiraawo (1—39).
Tokkindirki haalaaji:
Jawmiraawo waŋgini tedduŋgal mum, ewni Ezekiyel 1—3
Annabaakuuji dow asar haa Urusaliima 4—24
Kiita Allah dow Tirus e Misra e lesɗe goɗɗe 25—32
Annabaakuuji ɓaawo do'eeki Urusaliima 33—37
Annabaaku dow Gog 38—39
Wahayu haykaliiru waranndu e cenndititki lesdi 40—48