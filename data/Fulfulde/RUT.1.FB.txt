Egguki Elimelek e yimɓe mum
1Zamanu alkaali'en ɗonno ɗowa Isra'iila, weelo waɗi. Ngam maajum goɗɗo iwɗo Baytilaama nder lesdi Yahuuda yehi ngam faɓɓoygo nder lesdi Mo'ab, kaŋko e debbo mum e ɓiɓɓe mum worɓe ɗiɗo. 2Innde gorko oo, Elimelek. Innde debbo maako, Na'omi. Inɗe ɓiɓɓe maako boo, Mahalon e Kiliyon. Ɓe Efrati'en iwɓe Baytilaama nder lesdi Yahuuda. Ɓe njotti lesdi Mo'ab, ɓe ɗon njooɗi ton. 3Nden Elimelek, gorko Na'omi, maayi. Na'omi luttidi bee ɓiɓɓe muuɗum ɗiɗo. 4Kamɓe ɓe te'i ɓiɓɓe rewɓe mo'abi'en. Innde oo, Orpa, innde oya boo, Ruut. Ɓe njooɗi ton baakin duuɓi sappo. 5Nden Mahalon e Kiliyon maayi, ɓe ɗiɗo fuu. Na'omi lutti feere muuɗum, o sooyi goriiko, o sooyi boo ɓiɓɓe maako ɗiɗo.
Na'omi e Ruut lorti Baytilaama
6Na'omi ummi lesdi Mo'ab bee esiraaɓe muuɗum, warti lesdi Yahuuda ngam o nanino Jawmiraawo woonani yimɓe mum, hokki ɓe nyaamdu. 7Ngam maajum ɓe acci nokkuure haa ɓe ngonno, kaŋko e esiraaɓe maako ɗiɗo fuu, ɓe naŋngi laawol lortugo lesdi Yahuuda. 8Nden Na'omi wi'i esiraaɓe mum: “Ndille, lorte koo moy mooɗon haa saare daada mum. Jawmiraawo woonana on, bana ko on ngaɗani maayɓe e ko on ngaɗani yam. 9Jawmiraawo hokka koo moy mooɗon siwtaare haa saare gorko mum.” Nden o jaɓɓiti ɓe. Ɓe mboyi masin, 10ɓe mbi'i mo: “Naa non, min njahdan bee maaɗa haa yimɓe ma.” 11Ammaa Na'omi wi'i: “Koote, ɓikkoy am! Ngam ɗume njahdoton bee am? Kadi mi waawan danyugo ɓiɓɓe worɓe, haa ɓe laato worɓe mon fahin na? 12Koote, ɓikkoy am, ndille, ngam mi naywi, mi waawataa te'eego. Koo to mi wi'i: Tammunde ɗon haa gorko wonda bee am jemmaare nde'e, to mi danyi ɓiɓɓe worɓe boo, 13onon on ndeenan haa ɓe mawna na? On caloto te'eego na? Naa non, ɓikkoy am! Suno am ɗuuɗi masin, ɓuri ngo mooɗon, ngam ko Jawmiraawo waɗani yam ɓuri yam semmbe.” 14Ɓe mboyi fahin. Nden Orpa jaɓɓiti esiraawo mum, hooti. Ammaa Ruut ɗakkotiri bee maako.
15Na'omi wi'i mo: “Ndaa, eekiraawo ma lorti haa ummaatoore mum e ɗowanteeɓe mum. An boo hootu, tokka mo.” 16Ammaa Ruut jaabi: “Taa doolam, mi acce, mi dilla. Haa njahata njahanmi, haa mbaalata mbaalanmi. Ummaatoore maaɗa laati ummaatoore am, Allah maaɗa boo Allah am. 17Haa maayata maayanmi, ɓe uwammi ton boo. Sey maayde tan senndirta en. To naa non, Jawmiraawo hiito yam bee caatal fuu!” 18Nde Na'omi faami anniya Ruut yahdugo bee maako tabiti, o acci ɓillugo mo.
19Bana nii ɓe njahdi ɓe ɗiɗo fuu haa ɓe njotti Baytilaama. Nde ɓe nasti Baytilaama, berniwol fuu hayɗini, nden rewɓe ƴami: “Ɗum Na'omi na?” 20Na'omi wi'i ɓe: “Taa mbi'eeɗam Na'omi, mbi'eeɗam Maara, ngam Allah Baawɗo laskini yam ɓernde masin. 21Mi wurtino ɗo bee mardi ɗuuɗndi, ammaa Jawmiraawo wartiri yam juŋngo meere. Koni mbi'oton yam ceyiiɗo? Jawmiraawo tikkani yam, Allah Baawɗo ukkani yam sarru.”
22Bana nii Na'omi wardi bee Ruut, esum Mo'abiijo diga lesdi Mo'ab. Ɓe njotti Baytilaama saa'i yimɓe puɗɗi wa'go sa'iiruuri.