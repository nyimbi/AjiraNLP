Ndiyam ngurtiiɗam tapaare
1Yimɓe jama'aare Isra'iila fuu ummi ladde Siin, tokki laawol diga saŋngeere nde'e haa saŋngeere ndeya, bana Jawmiraawo umri ɓe. Ɓe caŋngini haa Refidim. Ndiyam walaa ton haa yimɓe njara. 2Ɓe tefi jokkirgol bee Muusa, ɓe mbi'i: “Hokku min ndiyam, min njara!” Muusa ƴami ɓe: “Koni njokkirton bee am? Koni poondoton Jawmiraawo?” 3Yimɓe ɗomɗi ton, ngiɗi ndiyam. Ɓe ngurŋgurti dow Muusa, ɓe mbi'i: “Kadi, ngam ɗume ngurtinɗaa min Misra haa mbara min e ɓikkoy amin e dabbaaji amin bee ɗomka?” 4Muusa wookani Jawmiraawo, ƴami mo: “Ɗume mbaɗanmi ngam ummaatoore nde'e? Lutti seɗɗa ɓe piɗammi bee kaa'e!” 5Jawmiraawo jaabi Muusa: “Saala yeeso ummaatoore, hoo'u bee maaɗa ndotti'en Isra'iila. Sawru maaɗa ndu piyruɗa maayo Niil bee muuɗum, hoo'u ndu haa juŋngo ma, yah! 6Mi daroto yeeso ma ton dow tapaare haa hooseere Horeb. A fiya tapaare nde'e, ndiyam wurtoto e maare haa ummaatoore yara.” Muusa waɗi bana non yeeso ndotti'en Isra'iila. 7O inndi nokkuure man Massa e Meriba, ngam daliila jokkirgol Isra'iila'en, ngam ɓe njarribi Jawmiraawo, ɓe mbi'i: “Jawmiraawo ɗon wondi bee meeɗen na malla wondaay?”
Haɓre bee Amaleki'en
8Amaleki'en ngari haɓugo bee Isra'iila'en haa Refidim. 9Muusa wi'i Yosuwa: “Suɓan en worɓe haa ɓe njaha ɓe kaɓa bee Amaleki'en. Jaŋngo mi daroto haa yeereere towndiire bee sawru Allah nder juŋngo am.” 10Yosuwa yehi haɓi bee Amaleki'en bana Muusa wi'i mo. Muusa e Haruna e Huuru boo mba'i haa yeereere towndiire. 11Saa'i Muusa ɓaŋgti juŋngo mum, Isra'iila'en ɗon njaalo. Ammaa saa'i ngo leesti, Amaleki'en ɗon njaalo. 12Nde juuɗe Muusa puɗɗi somugo, Haruna bee Huuru koo'i hayre, ɓe mballini nde kommbi maako, o jooɗi dow maare. Haruna bee Huuru ɓaŋgti juuɗe maako, oo gal wakeere nde'e, oya boo gal wakeere ndeya, bana non juuɗe maako ɗon ɓaŋgti haa naaŋge muti. 13Yosuwa heɓi jaalorgal maŋngal dow honooɓe Amalek bee kaafahi.
14Jawmiraawo wi'i Muusa: “Winndu ɗum fuu nder deftere ngam siftorgo ɗum. Yeccu Yosuwa mi timminan Amaleki'en fuu, walaa mo siftorta ɓe dow lesdi”. 15Nden Muusa mahi hirsirde, inndi nde Jawmiraawo-woni-tuutawal-am. 16O wi'i: “Nde nii Amaleki'en ɓaŋgti juuɗe ngam honugo laamu Jawmiraawo, Jawmiraawo honan ɓe diga yidere haa yidere.”