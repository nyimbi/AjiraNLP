Heɓugo hikma e aynugo ka
1Onon ɓikkoy, nane ko baaba mon ekkitinta on,
keɗite haa keɓon hakkiilo.
2Ngam mi ɗon hokka on anndal booɗŋgal,
taa ngudine ekkitinol am.
3Ngam min mi laatino ɓiŋngel haa baaba am,
mi bajjel daada am, giɗaaŋgel,
4saa'i man baaba am ɗon ekkitinammi, ɗon wi'a:
“Sey ɓernde ma jogo bolle am,
reen umrooje am haa ngeeɗa.
5Sey a heɓa hikma e hakkiilo.
Taa yejjitit bolle am, taa wudin ɗe.
6Taa accu hikma, ka aynete.
Yiɗ ka, ka faddete.
7Ndaa ko woni fuɗɗam hikma: Heɓ hikma,
huuwtinir ko marɗa fuu haa keɓa hakkiilo.
8Samɗin hikma, ka ɓaŋgtete,
ka teddinte, to a jogake ka.
9Ka jaagnoran hoore ma
bana meetaleewol kaŋŋeeri booɗŋgol.”
10Nan, ɓiŋngel am, jaɓ bolle am,
nden duuɓi ngeendam ɗuuɗante.
11Mi anndinte laawol hikma,
mi ɗowete dow laabi darnuɗi.
12To a ɗon yaha, palanɗe ma ɓillataako,
to a doggi boo, a fergataako.
13Siftor foroy ko a ekkiti,
joga ɗum booɗɗum, kanjum woni ngeendam ma.
14Taa nastu laawol waɗooɓe zunuuba,
taa yah dow laawol halluɓe.
15Daaya ngol, taa tokka ngol,
taa nastu ngol sam, saala.
16Kamɓe, to ɓe mbaɗaay kalluɗum, ɓe mbaawataa ɗaanaago,
to ɓe ndo'aay goɗɗo, ɗoyŋgol maɓɓe sottan.
17Zunuuba woni nyaamdu maɓɓe,
toonyaare boo njaram maɓɓe nguykinoojam.
18Ammaa laawol adili'en nanndi bee jayŋgol fajiri
ɓesdanŋgol yaynugo haa caka nyalawma.
19Laawol waɗooɓe zunuuba nyiɓɓi bana jemma,
ɓe anndaa ko ferginta ɓe.
Marugo hikma mbooɗka
20Ɓiŋngel am, nan ko mi wi'ete,
heɗita bolle am.
21Taa accu ɗe ndaayo gite ma,
siga ɗe nder ɓernde ma.
22Ɗe ngeeɗinan koo moy faami ɗe,
ɗe njamɗitinan ɓanndu maako fuu.
23Hakkilan ko a numata,
ngam ngeendam ma laatoto bana numooji ma.
24Taa hunnduko ma wolwa fewre,
bolle zammba e fewjere fuu, daaynu ɗe.
25Sey gite ma tiito yeeso bee hoolaare,
ngam taa a hippa ɗe bee semteende.
26Anndu ko a huuwata,
ngam haa kuuɗe ma fuu laato booɗɗe.
27Taa sel haa nyaamo malla haa nano,
daaynu kosŋgal ma e halleende.