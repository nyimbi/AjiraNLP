Haala luwe e kila'en
1Mi tijji, mi yi'i luwe nayi. 2Mi ƴami malaa'ikaajo bolidanɗo bee am: “Luwe ɗe'e ɗum ɗume?” O jaabi yam: “Kanje ngoni luwe caŋkititɗe Yahuuda e Isra'iila e Urusaliima.” 3Kadiboo Jawmiraawo yi'ni yam kila'en nayo. 4Mi ƴami: “Ɗume ɓe ngari waɗugo?” O jaabi: “Luwe go caŋkiti Yahuuda, haa walaa koo goɗɗo ɓaŋgti hoore mum. Ammaa kila'en ɓe'e ngari ngam hulnugo e do'ugo luwe go. Ngam ummaatooje ɓaŋgti ɗe dow lesdi Yahuuda, ngam saŋkititgo yimɓe maari.”
Gorko bee ɓoggol poondirgol
5Mi tijji, mi yi'i goɗɗo ɗon jogi ɓoggol poondirgol. 6Mi ƴami mo: “Toy njahataa?” O jaabi yam: “Haa Urusaliima, ngam foondugo noy njaajirka e noy njuutirka maagol.” 7Saa'i malaa'ikaajo bolidanɗo bee am go ɗon yaha, malaa'ikaajo feere wari fotti bee maako. 8Malaa'ikaajo bolidanɗo bee am go wi'i mo: “Yaawɗa law, yeccu suka jogiiɗo poondirgol go: Urusaliima taarnataake bee mahol, ngam yimɓe e dabbaaji nder maagol ɗuuɗan. 9Jawmiraawo wi'i: Min bee hoore am mi faddan ngol bana mahol yiite. Haa caka maagol boo, mi waŋginan tedduŋgal am.”
Habaru ngam dahaaɓe
10Jawmiraawo wi'i yimɓe muuɗum: “Onon ɓe mi saŋkiti haa alkibilaaji nayi fuu, jonta kam ndogge, ngurte lesɗe woyla! 11Onon yimɓe Urusaliima, dahaaɓe haa Baabila, njaawɗe wurtaago law haa ndaɗon.”
12Ndaa nii Jawmiraawo honooɓe asama mo neli yam wi'i dow ummaatooje jaɓtuɗe on kuuje: “Meemɗo on, meemi ɓiŋngel yiitere am! 13Ndaa, mi ɓaŋgtan juŋngo am dow maɓɓe haa ɓe laato keɓal maccuɓe maɓɓe.” Nden on paaman Jawmiraawo honooɓe asama neli yam.
14Jawmiraawo wi'i: “Ceye, mbelmbelte, onon yimɓe Urusaliima! Ngam mi ɗon wara haa mi jooɗo caka mooɗon.” 15Nyalaade man ummaatooje ɗuuɗɗe ɗakkoto Jawmiraawo, ɗe laatoto ummaatoore maako. O jooɗoto caka mooɗon. Nden on paaman Jawmiraawo honooɓe asama neli yam haa mooɗon. 16Yahuuda laatoto maral Jawmiraawo nder lesdi ceniindi fahin. Urusaliima boo wartan berniwol ngol o suɓi ɗum fahin. 17Sey koo moy fuu sirwo yeeso Jawmiraawo! Ngam o ummake diga jooɗorde maako seniinde.