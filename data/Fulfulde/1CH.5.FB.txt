Danygol Ruben
1Ruben woni afo baaba muuɗum. Ammaa o huuwi cemtiniiɗum, o waaldi bee culaaɗo baaba maako. Ngam maajum daraja afaaku maako hokkaama ɓiɓɓe Yusufu ɓii Isra'iila. Innde maako nastaay deftere asli fodde afaaku. 2Yahuuda laati mawɗo caka deerɗum'en, gooto diga danygol maako boo laati ardiiɗo. Ammaa daraja afaaku laatani Yusufu.
3Ɓiɓɓe Ruben, afo Isra'iila ngoni: Hanok e Pallu e Hesruunu e Karmi. 4Ndaa danygol Yo'el: Yo'el danyi Sema'ya, Sema'ya danyi Gog, Gog danyi Sim'i, 5Sim'i danyi Mika, Mika danyi Re'aya, Re'aya danyi Ba'al, 6Ba'al danyi Beera. O hooreejo yimɓe Ruben. Tigilat-Pileser, laamiiɗo Assuura dahi mo. 7Banndiraaɓe maako fodde ci'e maɓɓe mbinndaama e nastinaama nder deftere asli bana ni'i: Ye'iyel woni arano, nden Zekariya 8e Bela ɓii Azaza ɓii Sema ɓii Yo'el. Kaŋko o jooɗi haa Aro'er haa yotti Nebo e Ba'al-Me'on. 9Heedi fuunaaŋge o jooɗi haa yotti nastirde ladde gaa'e maayo Efratis, ngam yimɓe maako marno tokke ɗuuɗɗe nder lesdi Gile'at. 10Nder zamanu laamiiɗo Sawulu ɓe mbaɗi konu bee Hagari'en, ɓe njaali ɓe. Nden ɓe njooɗi nder cuuɗi Hagari'en haa lesdi Gile'at fuunaaŋgeeri fuu.
Danygol Gada
11Yimɓe Gada njooɗi, tiitotiri bee yimɓe Ruben nder lesdi Baasan haa yotti Salka: 12Yo'el arano, Safam ɗiɗaɓo, nden Ya'anay e Safat nder Baasan. 13Banndiraaɓe maɓɓe fodde ci'e maɓɓe ngoni: Mika'iilu e Mesullam e Seba e Yoray e Ya'akan e Ziya e Eber, ɓe njoweeɗiɗo. 14Ɓe ɓiɓɓe Abihayil ɓii Huuri ɓii Yaroha ɓii Gile'at ɓii Mika'iilu ɓii Yesisay ɓii Yahado ɓii Bus. 15Ahi ɓii Abdiyel ɓii Guni woni baaba saare maɓɓe. 16Kamɓe ɓe njooɗi nder lesɗe Gile'at e Baasan e nder gure maaje, non boo haa durduɗe Saron haa yotti keeri maaje. 17Ɓe fuu ɓe mbinndaama nder deftere asli nder zamanu Yotam, laamiiɗo Yahuuda e Yerobo'am laamiiɗo Isra'iila.
Habaru le'i ɗiɗi e reeta
18Yimɓe Ruben e yimɓe Gada e reeta lenyol Manassa, worɓe honooɓe, jogiiɓe bawarɗe e kaafaaje, tirooɓe lagaaje, waawɓe konu fuu, taaskaniiɓe haɓre, limgal maɓɓe waɗi ujine cappanɗe nayo e nayo e teemeɗɗe njoweeɗiɗo e cappanɗe njoweego (44.760). 19Ɓe mbaɗi konu bee Hagari'en e yimɓe Yetuuru e Naafis e Nodaba. 20Nder haɓre ɓe tori Allah, kaŋko o jaɓi tornde maɓɓe ngam ɓe ɗon kooli mo. O walli ɓe haɓugo bee konne'en maɓɓe, o hokki ɓe jaalorgal dow Hagari'en e wonduɓe bee maɓɓe. 21Ɓe kooci dabbaaji konne'en maɓɓe: Geelooɗi ujine cappanɗe jowi (50.000) e dammooji ujine teemeɗɗe ɗiɗi e cappanɗe jowi (250.000) e bamɗe ujine ɗiɗi (2.000), non boo yimɓe ujine teemerre (100.000). 22Naawnaaɓe ɗuuɗɓe maayi, ngam Allah bee hoore muuɗum waɗi haɓre maajum. Ɓaawoɗon yimɓe le'i ɗiɗi e reeta go njooɗi haa pellel ɓeya haa yotti saa'i daheeki.
23Yimɓe reeta lenyol Manassa njooɗi haa lesdi maajum diga Baasan haa yotti Ba'al-Hermoon e Seniira e hooseere Hermoon, ɓe ɗuuɗɓe masin. 24Ndaa ɓe'e ngoni baaba-ci'e'en maɓɓe: Efer e Yisi e Eliyel e Ajiriyel e Yeremiya e Hodawiya e Yahadiyel, ɓe fuu ɓe honooɓe semmbiɗɓe, worɓe tedduɓe. 25Yimɓe lenyol Ruben bee Gada e reeta lenyol Manassa ngewi umroore Allah kaakiraaɓe muuɗum'en, ɓe ɗakkotiri bee labbi ummaatooje lesdi man ɗe Allah nattinno yeeso maɓɓe. 26Ngam maajum Allah Isra'iila ummini ɓerɗe Pul e Tigilat-Pileser, laamiiɓe Assuura ngam dahugo yimɓe Ruben e yimɓe Gada e reeta lenyol Manassa haa Halah e maayo Habor e Hara e maayo Goosan. Ton ɓe ngoni haa wargo hannde.
Danygol Lewi
27Ɓiɓɓe Lewi ngoni: Gersom e Kahat e Meraari. 28Ɓiɓɓe Kahat boo: Amram e Yicehar e Heburuun e Uzziyel. 29Ɓiɓɓe Amram boo: Haruna e Muusa e Mariyama. Ɓiɓɓe Haruna boo: Nadab e Abihu e Eli'azaaru e Itamar. 30Eli'azaaru danyi Pinehas, Pinehas danyi Abisu'a, 31Abisu'a danyi Bukki, Bukki danyi Uzzi. 32Uzzi danyi Zerahiya, Zerahiya danyi Merayot, 33Merayot danyi Amariya, Amariya danyi Ahitooba, 34Ahitooba danyi Cadok, Cadok danyi Ahimaas. 35Ahimaas danyi Azariya, Azariya danyi Yohanan. 36Yohanan danyi Azariya mo laati limanjo nder haykaliiru ndu Suleymaanu nyiɓi haa Urusaliima. 37Azariya danyi Amariya, Amariya danyi Ahitooba, 38Ahitooba danyi Cadok, Cadok danyi Sallum, 39Sallum danyi Hilkiyya, Hilkiyya danyi Azariya, 40Azariya danyi Seraya, Seraya danyi Yocadak. 41Yocadak dahaama, yaake Jawmiraawo dahi Yahuuda e Urusaliima bee juŋngo Nabukodonosor.