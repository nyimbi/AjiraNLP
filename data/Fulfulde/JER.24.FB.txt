Alaama cilaaje keewɗe ibbe
1Jawmiraawo yi'ni yam cilaaje ɗiɗi keewɗe ibbe jo'inaaɗe yeeso haykaliiru Jawmiraawo. Ɗum waɗi ɓaawo nde Nabukodonosor, laamiiɗo Baabila haɓɓi Yekoniya ɓii Yooyakim, laamiiɗo Yahuuda e mawɓe Yahuuda e kila'en e worɓe waɗooɓe sanaa'a fuu, dahi ɓe haa Baabila. 2Silaawo wooto heewi ibbe booɗɗe masin, bana ibbe aartuɗe ɓenndugo. Silaawo woɗŋgo heewi ibbe ɗe mbooɗaay sam, goɗɗo waawataa nyaamugo ɗe. 3Jawmiraawo ƴami: “Yeremiya, ko ngi'ata?” Mi jaabi: “Ibbe. Booɗɗe maaje mbooɗi masin. Luttuɗe boo mbooɗaay sam, goɗɗo waawataa nyaamugo ɗe.”
4Nden Jawmiraawo wi'i yam. 5Ndaa nii Jawmiraawo Allah Isra'iila wi'i: “Mi ɗon laara dahaaɓe diga Yahuuda haa lesdi Kaldiya'en bana ibbe booɗɗe ɗe'e. 6Mi woonanan ɓe, mi enɗan ɓe haa mi hoora ɓe haa lesdi ndi'i. Mi tammi tabitingo ɓe, mi nattintaa ɓe. Mi tammi ɗisugo ɓe, naa ittugo ɓe. 7Mi hokkan ɓe faamu ngam anndugo min woni Jawmiraawo. Nden ɓe laatoto ummaatoore am, min boo mi laatoto Allah maɓɓe, ngam ɓe lortoto haa am bee ɓernde woore.
8Ammaa Sedekiya, laamiiɗo Yahuuda e saraaki'en muuɗum e luttuɓe Urusaliima, jooɗiiɓe haa lesdi ndi'i malla haa Misra, min Jawmiraawo mi nanndinan ɓe bana ibbe ɗe nyaamataake ngam ɗe mbooɗaay. 9Mi ukkanan ɓe sarru naawŋgu, haa laamuuji duniyaaru fuu kultora daliila maɓɓe. Yimɓe kuɗan ɓe, njancan ɓe, njalan ɓe, naalan bee innde maɓɓe haa nokkuuje ɗe ndiiwanmi ɓe fuu. 10Mi ukkanan ɓe konu e weelo e nyawu kalluŋgu ndaaɓoowu, haa ɓe natta nder lesdi ndi ndokkumi ɓe e kaakiraaɓe maɓɓe.”