Daawuda laamani Isra'iila
(1 Habaruuji Nyalaaɗe 11:1-3)
1Le'i Isra'iila fuu ngari haa Daawuda haa Heburuun. Ɓe mbi'i mo: “Minin min banndiraaɓe ma nder ummaatoore woore. 2Koo naane, wakkati Sawulu laamani min boo, an ardi jama'aare konu Isra'iila. Jawmiraawo boo wi'i ma: An ɗowata Isra'iila'en ummaatoore am, a laatoto ardiiɗo maɓɓe.” 3Nden ndotti'en Isra'iila fuu ngari haa Heburuun. Laamiiɗo Daawuda haɓɓi alkawal bee maɓɓe yeeso Jawmiraawo. Ɓe moyti mo, bana nii ɓe mbaɗi mo laamiiɗo Isra'iila.
4Daawuda woodi duuɓi cappanɗe tati, saa'i o laamo. O laami duuɓi cappanɗe nayi. 5Haa Heburuun o laamani Yahuuda duuɓi joweeɗiɗi e lebbi joweego. Haa Urusaliima boo o laami duuɓi cappanɗe tati e tati dow Isra'iila e Yahuuda fuu.
Daawuda nyaami Urusaliima
(1 Habaruuji Nyalaaɗe 11:4-9)
6Nden laamiiɗo Daawuda yahdi bee honooɓe muuɗum haa Urusaliima ngam honugo Yebusi'en jooɗiiɓe ton. Ammaa ɓe mbi'i mo: “A waawataa nyaamugo berniwol amin, wumɓe e jiijiiɓe ke'i riiwugo ma” bana wi'go Daawuda nastataa haa ɗo. 7Daawuda nyaami berniwol cemmbiɗŋgol dow Siyona, ɓe inndi ngol Berniwol Daawuda. 8Nyalde maajum Daawuda wi'i: “Koo moy giɗɗo jaalaago Yebusi'en, sey tokkoro laawol gasaaŋgol dow hooseere. Daawuda wanyi wumɓe e jiijiiɓe go. Ngam maajum yimɓe umri: Wumɓe e jiijiiɓe nastataa suudu Jawmiraawo.” 9Daawuda yeni dow berniwol ngol, o inndi ngol Berniwol Daawuda. O ɓesdi nyiɓugo nder taarde maagol, o fuɗɗi diga Millo haa yotti nder maagol. 10Baawɗe Daawuda ɓesdi yeeso yeeso, ngam Allah, Jawmiraawo honooɓe asama ɗon wondi bee maako.
Hiram yerdi Daawuda
(1 Habaruuji Nyalaaɗe 14:1-2)
11Hiram, laamiiɗo Tirus neli nelaaɓe haa Daawuda. O neldi boo leɗɗe cemmbiɗɗe boo, bee sehooɓe e mahooɓe. Ɓe mahani mo laamorde. 12Daawuda annditi Jawmiraawo tabitini mo o laamiiɗo, Jawmiraawo samɗini laamu maako ngam o yiɗi yimɓe maako Isra'iila'en.
Ɓiɓɓe Daawuda danyaaɓe haa Urusaliima
(1 Habaruuji Nyalaaɗe 3:5-9; 14:3-7)
13Ɓaawo Daawuda ummi Heburuun, wari Urusaliima, o hoo'i rewɓe e sulaaɓe woɗɓe. Ɓe ndanyani mo ɓiɓɓe worɓe e rewɓe. 14Ndaa inɗe ɓiɓɓe worɓe danyanaaɓe mo haa Urusaliima: Sammu'a e Sobaba e Natan e Suleymaanu 15e Yibehar e Elisuwa e Nefek e Yafiya 16e Eliisama e Eliyada e Elifelet.
Daawuda jaali Filisti'en
(1 Habaruuji Nyalaaɗe 14:8-17)
17Nde Filisti'en nani Isra'iila'en mbaɗi Daawuda laamiiɗo muuɗum'en, Filisti'en fuu ngari haa ɓe ɗaɓɓita mo. Nde Daawuda nani ɗum, o jippi nder hisrude. 18Filisti'en ngari, kippi waadiwol Refayim. 19Daawuda ƴami Jawmiraawo: “Mi haɓa bee Filisti'en na? A hokkatam jaalorgal dow maɓɓe na?” Jawmiraawo jaabi mo: “Yah, fakat mi hokkete.” 20Daawuda yehi, jaali Filisti'en. O wi'i: “Jawmiraawo seeki caka konne'en am bana ildugol ndiyam.” Ngam maajum nokkuure nde'e wi'ete Ba'al-Perasiima. 21Filisti'en ndoggi, acci suuraaji labbi muuɗum'en ton, Daawuda e yimɓe mum kooci ɗi.
22Fahin Filisti'en ngari, kippi waadiwol Refayim. 23Daawuda ƴami Jawmiraawo kadiboo. Jawmiraawo jaabi mo: “Taa ukkana ɓe diga ɗo, ammaa sel ɓaawo maɓɓe, war dow maɓɓe diga wakeere leɗɗe balsani. 24To a nani sonyo palanɗe kosɗe dow ko'e leɗɗe man, nden kam ukkana ɓe, ngam min mi ɗon aarta yeeso maaɗa, mi jaalo Filisti'en.” 25Daawuda waɗi ko Jawmiraawo umri mo. O mbari Filisti'en diga Geba haa yotti Gezer.