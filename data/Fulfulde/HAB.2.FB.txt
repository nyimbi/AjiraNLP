Jaawaabu Jawmiraawo ɗiɗaɓu
1Sey mi wa'o haa nokkuure aynirde am, mi daro dow mahol ngam aynugo berniwol e anndugo ko Jawmiraawo wi'atammi e no o jaaborto siŋkuye am. 2Jawmiraawo jaabi yam, wi'i: “Winndu wahayu mo ngi'ɗa. Winndu ɗum dow alluhaaje, haa ɗum jaŋnge bee koyɗum. 3Wahayu man hiɓɓan to saa'i man yottake, ammaa ɗum ɗon yaawana timmoode, ɗum walaa fewre. To ɗum neeɓi, a munyana ɗum. Ngam ɗum laatoto fakat, ɗum neeɓataa sam. 4Ɓernde cooyɗo adilaaku ɗon mawnito, ammaa adiliijo yeeɗiran bee nuɗɗinki muuɗum.”
Boneeji kalluɗo
5Fakat risku zammboto, goɗɗo mawnitiiɗo de'ataa. O ɗon maɓɓita kondondol maako bana joonde maayɓe, bana waade o haarataa. O mooɓti ummaatooje fuu haa maako, o hawti jama'aaje fuu les laamu maako. 6Yimɓe ɓe'e fuu taaliran mo, ɓe njancan mo bee balndi e annditanamji, ɓe mbi'an: “Bone laatanto ɗuɗɗinanɗo risku mum bee kuuje ɗe o maraay. Ndey o accata yowango yimɓe doŋngal nyamaale?” 7Law ɓe tokkiiɗa nyamaande ummoto, ɓillooɓe ma pinan. A laatoto keɓal konu maɓɓe. 8Ngam an, a hippi ummaatooje ɗuuɗɗe, an boo ummaatooje luttuɗe fuu kippete, ngam a rufi ƴiiƴam yimɓe e a wonni lesdi e a toonyi berniwol e jooɗiiɓe nder maagol fuu.
9Bone laatanto ɗaɓɓitanɗo riba kalluka ngam saare muuɗum, jo'inanɗo saɓɓo mum towɗum, ngam taa sarru heɓa ɗum. 10Bee dabareeji ma a fooɗani saare ma toskaare, a waɗi hakke dow hoore ma bee nattingo ummaatooje ɗuuɗɗe. 11Koo hayre nder mahol boo ɗon wooka dow maaɗa, bilorgol boo ɗon waɗa non.
12Bone laatanto nyiɓanɗo wuro dow ƴiiƴam, jo'inanɗo berniwol dow caɓɓawal bee sooynde adilaaku muuɗum. 13Kadi, kanjum ɗum iwaay haa Jawmiraawo honooɓe asama na? Nafuuda torra jama'aaje halkan nder yiite, ummaatooje goɗɗe boo ɗon coma meere. 14Ngam duniyaaru heewan anndal tedduŋgal Jawmiraawo, bana ndiyam heewri mbeela.
15Bone laatanto jarnanɗo keeddiɗɗum'en, nyaɗinanɗo njaram muuɗum bana tooke ngam wuykingo ɓe, haa o laara temmbuki maɓɓe. 16A haari bee toskaare, naa bee tedduŋgal. Sey a yara, an boo, a waŋgina saadooniiku ma. Jardugel tikkere nder juŋngo nyaamo Jawmiraawo loroto dow hoore maaɗa, tedduŋgal maaɗa laatoto toskaare mawnde. 17Ngam toonyaare nde a toonyiri Libanon, loroto dow hoore ma, hippete. A halki dabbaaji goɗɗi, goɗɗi boo kulnete ngam a rufi ƴiiƴam yimɓe, a wonni lesdi e a toonyi berniwol e jooɗiiɓe nder maagol fuu.
18Ɗume suura nafata haa cehoowo seha ka? Ɗume suura njamndi ɓolinaandi ngam ekkitingo fewre nafata? Ngam ɗume goɗɗo waɗata hoolaare mum haa labbi ɗi mbolwataa nde nii kaŋko waɗi ɗi bee juuɗe maako? 19Bone laatanto bi'anɗo leggal: “Fin!” Malla hayre muukaare: “Umma!” Lawru waawi ekkitingo na? Yaasi maaru takkaama bee kaŋŋeeri e cardi, ammaa ngeendam walaa nder maaru koo seɗɗa. 20Ammaa Jawmiraawo ɗon nder haykaliiru mum seniindu. Sey duniyaaru fuu sirwo yeeso maako.