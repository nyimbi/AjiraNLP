Yeesu yamɗitini suka mawɗo sooje'en
(Matta 8:5-13)
1Nde Yeesu timmini wolwango mooɓre bolle ɗe'e, o dilli Kafarnahum. 2Woodi ton Romaajo, mawɗo dow sooje'en teemerre, mo suka mum giɗaaɗo nyawi, ɓadake maayugo. 3Nde mawɗo sooje'en oo nani habaru Yeesu, o neli ndotti'en Yahuudu'en haa maako ngam toraago mo o wara o yamɗitina suka maako. 4Ɓe ngari haa Yeesu, ɓe tori mo ɗuuɗɗum, ɓe mbi'i: “Goɗɗo oo, haani a walla mo, 5ngam o yiɗi ummaatoore meeɗen, kaŋko mahani min suudu dewal.” 6Nden Yeesu dillidi bee maɓɓe. Nde o daayotiraay fahin bee saare, mawɗo sooje'en go neli soobiraaɓe mum, ɓe mbi'a mo: “Moodibbo, taa ɓillu hoore ma, ngam mi he'aay a nasta saare am. 7Ngam maajum mi laari mi he'aay yahugo haa maaɗa bee hoore am. Ammaa wolwu wolde woore tan, suka am yamɗitan. 8Min boo, mi woodi mawɓe dow am, mi woodi sooje'en boo les baawɗe am. To mi wi'i oo: Yah, o yahan. To mi wi'i oya boo: War, o waran. To mi wi'i suka am: Waɗ nii, o waɗan.” 9Nde Yeesu nani bolle ɗe'e, o hayɗini daliila mawɗo sooje go, o yeesiti e o wi'i tokkiiɓe mo: “Mi ɗon wi'a on: Koo nder Isra'iila, mi meeɗaay tawugo nuɗɗinki makki bana ki'i.” 10Nde nelaaɓe lori haa saare mawɗo sooje'en, ɓe tawi suka go yamɗiti.
Yeesu ummitini ɓiŋngel debbo jurumɗo
11Ɓaawoɗon Yeesu yehi haa wuro wi'eteeŋgo Nayin. Pukara'en maako bee yimɓe ɗuuɗɓe njahdi bee maako. 12Nde o ɓadi nastorde wuro, ndaa yimɓe ɗon ndoondi maayɗo haa ɓe uwoya. Ɗum ɓiŋngel bajjel haa daada e daada boo jurumɗo. Yimɓe wuro ɗuuɗɓe ɗonno ngondi bee debbo man. 13Nde Yeesu yi'i mo, o yurmini mo, o wi'i: “Taa woy.” 14Nden o yehi, o meemi kes maayɗo man. Roondiiɓe ndari. Yeesu wi'i: “Sukaajo, mi wi'i ma: Umma!” 15Maayɗo ummi, jooɗi, fuɗɗi wolwugo. Yeesu hokkiti mo daada maako. 16Yimɓe fuu kultori, ɓe teddini Allah, ɓe mbi'i: “Annabiijo mawɗo waŋgi caka meeɗen! Allah wari wallugo yimɓe muuɗum!” 17Habaru Yeesu saŋkiti haa lesdi Yahudiya e lesɗe taariiɗe fuu.
Nelaaɓe Yuhanna baɗoowo baptisma
(Matta 11:2-19)
18Pukara'en Yuhanna ngecci mo kuuje ɗe'e fuu. O ewni ɗiɗo nder maɓɓe, 19o neli ɓe haa Jawmiraawo, ɓe ƴama mo: “An woni Almasiihu mo tammi wargo malla min ndeena goɗɗo feere?” 20Nde ɓe ngari haa Yeesu, ɓe mbi'i mo: “Yuhanna baɗoowo baptisma neli min haa ma, haa min ƴame: An woni Almasiihu mo tammi wargo malla min ndeena goɗɗo feere?” 21Nder wakkati man nden boo Yeesu yamɗitini ɗuuɗɓe marɓe nyawuji feere feere e marɓe ruuhuuji coɓɗi e o wumtini wumɓe ɗuuɗɓe. 22Nden o jaabi nelaaɓe Yuhanna go: “Njehe, mbi'e Yuhanna ko on ngi'i e ko on nani: Wumɓe ɗon ngi'a, woosɓe ɗon njaha, kuturu'en njamɗiti, muukaaɓe ɗon nana, maayɓe ɗon ummito, kubaruwol ceynoowol boo anndinaama haa laafuɓe. 23Barka laatanto koo moy mo accaay nuɗɗingo yam sam.”
24Nde nelaaɓe Yuhanna ndilli, Yeesu fuɗɗi wolwango yimɓe dow Yuhanna, o wi'i: “Ɗume njahɗon laaroygo haa ladde? Ƴommbal ngal henndu dimmbata na? 25Kadi ɗume njahɗon laaroygo? Goɗɗo ɓorniiɗo limce booɗɗe na? Ɓorniiɓe limce booɗɗe, jeynitiiɓe, haa laamorɗe ngoni. 26Ɗume njahɗon laaroygo kadi? Annabiijo na? Ooho, mi ɗon wi'a on: Fakat, o ɓuri annabiijo. 27Ngam Yuhanna woni mo deftere wi'i dow muuɗum:
Allah wi'i: Mi nelan nelaaɗo am yeeso ma,
haa o mo'ina laawol yeeso maaɗa.”
28Yeesu wi'i fahin: “Mi ɗon wi'a on: Caka ɓiɓɓe Aadama fuu walaa ɓurɗo Yuhanna maŋngu. Ammaa mo ɓuri leesugo haa laamu Allah, ɓuran mo.”
29Ummaatoore e jomnooɓe nanɓe mo fuu annditi adilaaku Allah, ɓe njaɓi baptisma Yuhanna. 30Ammaa Farisa'en e moodiɓɓe tawreeta ngudini muuyo Allah ngam maɓɓe, ɓe cali jaɓugo baptisma diga Yuhanna.
31Yeesu tokki wi'ugo: “Bee moy nanndinanmi yimɓe zamanuuru ndu'u? Bee ɓeye ɓe nanndinte? 32Ɓe nanndi bee ɓikkoy njooɗiikoy haa luumo, ɓe ɗon ewnotira, ɓe ɗon mbi'a: Min puufani on algaytaaru, on ngamaay. Min ngimani on gimol bojji, on mboyaay. 33Ngam Yuhanna baɗoowo baptisma wari, o ɗon suumo, o yarataa nguykinoojam boo, ammaa on mbi'i o ginnaaɗo. 34Ɓii-neɗɗo wari, o ɗon nyaama, o ɗon yara, on mbi'i o ɗuuɗa-nyaamɗeejo e guykoowo, o soobaajo jomnooɓe e hakke'en. 35Ammaa hikma Allah gooŋɗinaama haa yimɓe ɓe njaɓi ka fuu.”
Yeesu nder saare Simon Farisaajo
36Farisaajo feere ewni Yeesu ngam o nyaamda bee maako. Yeesu yehi haa saare Farisaajo man, o jooɗi haa o nyaama. 37Woodi debbo hakkeejo haa wuro man. Nde o nani Yeesu ɗon nyaama haa saare Farisaajo go, o waddi faandu saɗndu heewndu uurdi. 38O dari ɓaawo Yeesu heedi kosɗe muuɗum. O ɗon woya, haa o soofni kosɗe Yeesu bee gonɗi maako, nden o woosti ɗum bee gaasa hoore maako, o hebbi ɗe, o rufani ɗe uurdi. 39Nde Farisaajo ewniiɗo Yeesu go yi'i ɗum, o numi nder ɓernde maako: “To gorko oo o annabiijono, o anndanno debbo meemɗo mo oo, o hakkeejo.” 40Yeesu fuɗɗi wolwugo, o wi'i Simon: “Woodi ko mi yiɗi wi'go ma.” Simon jaabi: “Wolwu, moodibbo.” 41Yeesu wi'i: “Woodi goɗɗo mo tokki yimɓe ɗiɗo nyamaande. O tokki arano suleyje cardi teemeɗɗe jowi e gooto boo cappanɗe jowi. 42Ɓe mbaawaay yoɓugo mo. Ngam maajum o yaafani ɓe, ɓe ɗiɗo fuu. Moy ɓurata yiɗugo mo caka ɗiɗo ɓe'e?” 43Simon jaabi: “Mi tammi mo o yaafani ɓurɗum ɗuuɗugo.” Yeesu wi'i mo: “Gooŋga mbi'ɗa.” 44Nden Yeesu wayliti gal debbo, o wi'i Simon: “A ɗon laara debbo oo na? Mi wari saare ma, a hokkaay yam ndiyam ngam lootugo kosɗe am, ammaa kaŋko o soofni ɗe bee gonɗi maako, o woosti ɗe bee gaasa hoore maako. 45A hebbaaki yam, ammaa kaŋko, diga mi wari saare ma, o accaay hebbaago kosɗe am. 46A rufaay nebbam dow hoore am, ammaa kaŋko, o rufi uurdi haa kosɗe am. 47Ngam maajum mi ɗon wi'e: Yiide maako mawnde waŋgini hakkeeji maako ɗuuɗɗi njaafaama. Ammaa mo ɓe njaafani pamarum, yiide nde o waŋginta famɗan.” 48Nden Yeesu wi'i debbo: “Hakkeeji maaɗa njaafaama.” 49Nyaamdanɓe bee maako puɗɗi numugo: “Moy oo, mo waawi yaafugo hakkeeji?” 50Ammaa Yeesu wi'i debbo: “Nuɗɗinki ma hisni ma, yah jam.”