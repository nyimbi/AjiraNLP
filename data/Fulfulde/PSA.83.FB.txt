Tornde nattinki konne'en Isra'iila
1Yimre Asaf.
2Yaa Allah, taa sirwa, taa sukku noppi ma,
taa siwta, yaa Allah.
3Ndaa, konne'en ma ummake,
wanyɓe ma ɗon mbaɗa fitina.
4Ɓe ɗon kaɓɓa dabareeji dow ummaatoore ma,
ɓe ɗon nufano aynaaɓe ma kalluɗum.
5Ɓe mbi'i: “Ngare, nattinen ɓe,
haa ummaatoore Isra'iila majja,
innde maare wile.”
6Ɓe carwootiri bee ɓernde woore,
ɓe kaɓɓi alkawal ngam honugo ma:
7Yimɓe Edoom e Isma'iilu'en,
yimɓe Mo'ab e Hagari'en,
8yimɓe Gebal e Ammoon e Amalek,
Filisti'en e yimɓe Tirus.
9Assuura'en boo kawti bee maɓɓe,
mballiti danygol Ludu.
10Waɗ ɓe ko mbaɗnoɗa Mediyan'en
e Sisera e Yabin haa maayel Kison.
11Kamɓe ɓe kalki haa En-Door,
ɓalli maɓɓe nyoli, laati koonal.
12Waɗ hoore'en maɓɓe
ko mbaɗnoɗa Oreb e Ze'eb.
Waɗ laamiiɓe maɓɓe
bana mbaɗnoɗa Zebaha e Calmunna,
13wi'nooɓe: “Marten maral Allah!”
14Yaa Allah, laatin ɓe bana nyaande,
bana dumo nder henndu.
15Bana yiite wuldata ladde,
bana ɗemɗe maage nyaamirta kooseeje,
16non riiw ɓe bee henndu ma saatundu,
hulnu ɓe bee naargewol ma!
17Semtin ɓe, yaa Jawmiraawo,
ngam haa ɓe ewno innde ma!
18Ɓe cemta, ɓe kultora foroy,
ɓe maaya bee toskaare!
19Nden kam ɓe anndan an feere ma bi'eteeɗo Jawmiraawo,
an woni Ɓaŋiiɗo dow duniyaaru fuu!