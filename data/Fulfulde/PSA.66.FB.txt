Maŋgtoore kuuɗe Allah kaayeefiije
1Ngam kaliifaajo gime. Yimre.
Ngimane Allah bee welwelo, onon yimɓe lesdi fuu.
2Ngime ngam tedduŋgal innde maako,
teddine mo bee gime maŋgtooje.
3Mbi'e Allah: “Kuuɗe ma ɗe kaayeefiije!
Koo konne'en ma boo tefi fottango ma bee bolle belɗe,
ngam baawɗe ma ɗuuɗi masin.
4Sey duniyaaru fuu sujidane,
yimane gettooje, maŋgta innde ma!”
5Ngare, ndaare kuuɗe Allah,
kuuɗe maako kulniiɗe ɗe o huuwani ɓiɓɓe Aadama!
6O wartiri mbeela lesdi njoorndi,
ɓe ta'i maayo bee kosɗe.
Kanjum waɗi en ceyori mo!
7Bee baawɗe maako o ɗon laamo haa foroy,
gite maako ɗon ayna ummaatooje,
ngam taa tuurtooɓe keɓa ummanaago mo.
8Maŋgte Allah amin, onon ummaatooje!
Ngimane mo maŋgtoore bee sawtu!
9O ɗon ayna yoŋkiiji amin,
o accaay min min ndo'o.
10Ngam yaa Allah, a linyi min,
a laɓɓini min bana goɗɗo laɓɓinirta cardi nder yiite.
11A nastini min nder tuuforgol,
a yowani min doŋngal tedduŋgal.
12A acci konne'en amin njaaɓa min ko'e bee pucci,
a saalini min yiite e ndiyam lugguɗam,
ammaa jonta a wurtini min, a feecini min.
13Mi wardan bee guleteeɗi haa suudu ma,
ngam mi hebbinane togayeeje am.
14Mi hokkete ko mi togani ma
saa'i mi ɗonno nder ɓillaare.
15Mi lii'anto ma guleteeɗi payɗi,
hawtaade bee uureeŋga jawɗi baali guleteeɗi,
mi lii'anto ma ga'i e jawɗi be'i boo.
16Onon hulɓe Jawmiraawo fuu, ngare, nane!
Haa mi anndina on ko o waɗani yam.
17Mi wookani mo ngam ballal, mi maŋgti mo.
18To mi nufakeno halleende,
Jawmiraawo nanantaano yam.
19Ammaa Allah nani yam fakat,
o heɗiti tornde am.
20Yettoore laatano Allah,
ngam o salaaki do'a am,
o ittanaay yam mbooɗeeŋga maako.