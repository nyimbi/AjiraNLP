Wondugo bee annoora
1Ngam maajum mbaɗe ko Allah waɗata nde nii on ɓiɓɓe maako yiɗaaɓe. 2Ngeeɗe nder yiide bana no Almasiihu yiɗiri en, o hokki yoŋki maako ngam meeɗen. O lii'ani ki Allah bana kirsaaɗum, bana dokkal marŋgal uureeŋgol belŋgol.
3Bana no ɗum haandani senaaɓe, taa haala daakaareeku e coɓki koo kiye e suuno wolwe caka mooɗon. 4Non boo bolle cemtiniiɗe e meereeje e tunwuɗe. Ndikka on mbolwa bolle gettooje. 5On anndi, walaa daakaareejo malla coɓɗo malla cuunaaɗo, waato dewoowo labbi, heɓata ndonŋgu nder laamu Almasiihu e Allah.
6Taa acce goɗɗo esta on bee haalaaji meereeji. Ngam daliila kuuje ɗe'e tikkere Allah ɗon ukkano tuurtanɓe dow maako. 7Taa kawte bee maɓɓe sam. 8Ɓooyma on ɗonno nder nyiɓre, ammaa jonta on ɗon nder annoora ngam daliila kawtal mon bee Jawmiraawo. Ngam maajum ngeeɗe bana yimɓe annoora, 9ngam annoora ɗon rima mbooɗeeŋga e adilaaku e gooŋgaaku fuu. 10Tiine heɓtugo ko fottanta Jawmiraawo. 11Taa kawte bee huuwooɓe kuuɗe meereeje ɗe nyiɓre, ndikka on pefta ɗe. 12Fakat, kuuɗe ɗe ɓe kuuwata bee sirri, koo wolwugo ɗe maa ɗum cemtuɗum. 13Ammaa to annoora feftini ɗum fuu ɗum waŋgan. 14Ngam ko waŋgi fuu laatake annoora. Ngam maajum ɗum wi'a:
“Fin, an ɗaaniiɗo, ummita e maayde!
Nden kam Almasiihu yaynante.”
15Ngam maajum kakkilane yahdu mon booɗɗum, ngam taa on laato faataaɓe, ammaa hikma'en. 16Naftore wakkati, ngam nyalaaɗe jontaaje ɗe kalluɗe. 17Ngam maajum, taa laate faataaɓe, ammaa paame ko woni muuyo Jawmiraawo.
18Taa nguyke, ngam nguykinoojam yahran haa daakaareeku. Ndikka on acca Ruuhu Allah heewa nder mooɗon. 19Hawtaade, ngime jabuuraaje e maŋgtooje e gime iwɗe diga Ruuhu. Ngimane Jawmiraawo, maŋgte mo bee jabuuraaje bee ɓerɗe mon fuu. 20Ngette Allah Baabiraawo koo ndey ngam koo ɗume bee innde Jawmiraawo men Yeesu Almasiihu.
Worɓe e rewɓe nder teegal
21Koo moy mooɗon leestana woɗɓe ngam daliila ɗowtaare mon haa Almasiihu.
22Onon rewɓe, leestane worɓe mon bana on ɗon leestana Jawmiraawo. 23Ngam gorko woni hoore debbo bana Almasiihu laatori hoore jama'aare nuɗɗinɓe. Kaŋko woni kisnoowo jama'aare laatiinde ɓanndu maako. 24Bana jama'aare nuɗɗinɓe ɗon leestana Almasiihu, non rewɓe boo sey leestana worɓe muuɗum'en nder koo ɗume fuu.
25Onon worɓe, ngiɗe rewɓe mon bana Almasiihu yiɗiri jama'aare, hokki hoore muuɗum ngam maare, 26haa o sena nde, o laɓɓina nde bee ngiiwam wolde maako, 27haa o darna jama'aare marnde tedduŋgal nde'e yeeso maako bilaa batte malla nyodi e ko nanndi, ammaa nde seniinde, bilaa aybe. 28Bana non boo worɓe, sey ɓe ngiɗa rewɓe maɓɓe bana ɓe ngiɗiri ɓalli maɓɓe. Gorko giɗɗo debbo mum, yiɗi hoore muuɗum. 29Fakat, walaa mo wanyata ɓanndu mum, ammaa o nyaamnan ndu, o aynan ndu bana Almasiihu ɗon waɗana jama'aare nuɗɗinɓe, 30ngam enen en terɗe ɓanndu maako. 31Ngam maajum: “Gorko accan baaba muuɗum e daada muuɗum, ɗakkotiran bee debbo muuɗum, ɓe ɗiɗo ɓe laatoto ɓanndu wooru.” 32Sirri lugguɗo ɗon nder aayaare nde'e. Haa am kam, nde ɗon wolwa haala Almasiihu bee jama'aare mum. 33Ammaa nde ɗon wolwana onon boo: Sey koo moy mooɗon yiɗa debbo mum bana hoore mum, debbo boo ɗowtana gorum.