Ayuba naali nyalaade danyeeki muuɗum
1Ɓaawo maajum Ayuba maɓɓiti hunnduko muuɗum, naali nyalaade danyeeki muuɗum.
Ayuba
2Ndaa ko o wi'i:
3Nyalaade nde ndanyaami halka,
non boo jemmaare nde wi'i: “Gorgel reedaama.”
4Nyalaade man laato nyiɓre!
Taa Allah Ɓaŋiiɗo siftora nde fahin!
Taa jayŋgol yayna dow maare sam!
5Nyiɓre nyiɓɓunde mara nde.
Sey duule caŋngina dow maare,
mojaaki naaŋge hulna nde.
6Sey nyiɓre jaɓta jemmaare maajum,
taa nde lime caka nyalɗe nduuɓu,
taa nde nasta lisaafi lebbi fahin.
7Taa jemmaare maajum waɗa barka,
taata nde nana hoolo seyo sam.
8Naalooɓe nyalɗe naala jemmaare maajum,
non boo hiila'en tikkinooɓe kuuŋga.
9Sey koode baɓɓol maare nyiɓɓa.
Nde tammoro jayŋgol, ammaa ngol waŋgataa,
taa nde yi'a beɗgol naaŋge.
10Ngam nde maɓɓanaay yam reedu daada,
haa gite am nde suuɗaay torra.
11Koni mi maayaay diga mi danyaaka,
mi sooytaay nde mi wurti reedu daada am?
12Koni o jaɓi yam dow koppi?
Koni mi musini haa enɗi maako boo?
13Hannde mi wonanno nder de'ere nder yenaande am,
mi ɗaanotono, mi siwtotono
14bee laamiiɓe e sarwooɓe lesdi,
mahitananɓe ko'e muuɗum'en bille,
15maaboo bee mawɓe marɓe kaŋŋeeri
e hebbinɓe cuuɗi mum'en bee cardi
16malla boo mi wonataano, bana ɓiŋngel ngel wardaay bee yoŋki,
ngel yi'aay annoora.
17Nder yenaande, halluɓe ndimmbataako fahin,
ton somɓe e tampuɓe ɗon ciwto.
18Haɓɓaaɓe fuu njooɗoto jam ton,
ɓe nanataa hoolo helman.
19Ton pamaro e mawɗo ngondan,
maccuɗo boo rimɗan e jawmum.
20Koni Allah hokki torraaɓe jayŋgol,
e laska-ɓerɗe'en fuu ngeendam?
21Ɓe ndeenan maayde, nde warataa,
ɓe ɗaɓɓan nde ko ɓuri jawdi.
22Ɓe keewanno welwelo e seyo,
ɓe ngamanno to ɓe keɓno yenaande.
23Ndaa goɗɗo mo anndaa haa o yahata,
goɗɗo mo Allah maɓɓi, taarni ɗum kowaagol.
24Uumaali laatani yam nyaamdu
e gonɗi am ɗon ila bana ndiyam.
25Ko kulmi, kanjum ukkantammi,
ko ceekanmi, ɗon waranammi.
26Mi walaa jam, walaa siwtaare,
de'ere walaa, sey ɓillaare!