1To jokkirgol ummake hakkunde yimɓe, ɓe njehi yeeso kiita, hiitooɓe kiito ɓe, ɓe ngooŋɗina gooŋgaajo, ɓe aybina kalluɗo. 2To ɓe kiitake kalluɗo oo kiita ɓocceego, nden kam kiitoowo wallina mo haa lesdi, ɓe ɓocca mo yeeso maako deydey aybe maako. 3Ɓe ɓocca mo ɓocci cappanɗe nayi, taa ɓura, ngam taa o yawna banndiraawo maako yeeso yimɓe.
4Taa mbaɗane ngaari corɓoori sabakaare to ndi ɗon sorɓa.
Ko goɗɗo huuwanta deerɗum maayɗo
5To deerɗiraaɓe ɗiɗo ɗon njooɗodi saare woore, gooto maɓɓe maayi, danyaay, taa debbo maayɗo oo te'e haa goɗɗo feere. Eekiiko te'a mo teegal eekiraagu. 6Mbaɗe ɓiɗɗo afo debbo oo bana ɓii maayɗo, ngam taa innde maayɗo oo wile diga Isra'iila. 7Ammaa to gorko oo yiɗaa te'ugo mo, nden kam debbo yaha haa ndotti'en haa dammugal berniwol, wi'a ɓe: Eekam yiɗaa haɓɓugo teegal eekiraawal, o sali waɗango deerɗiiko danygol ngam haa innde maako lutta nder Isra'iila. 8Nden ndotti'en berniwol gorko oo ewno mo, mbolwana mo. To o salake te'ugo mo, 9nden kam debbo oo ɓadito mo yeeso ndotti'en, faɗɗita mo faɗo wooto, tuuta mo tuuɗe haa yeeso, o wi'a: Ndaa ko laatanto gorko mo sali waɗango deerɗum danygol. 10Innde maako nder Isra'iila laato saare paɗɗitaaɗo faɗo.
Umrooje goɗɗe
11To deerɗiraaɓe ɗon kaɓa, debbo gooto maɓɓe ɓaditi ngam hisnugo gorum diga juŋngo piyanɗo mo, to o naŋngi les oya, 12nden kam ta'e juŋngo maako. Taa enɗe mo.
13Taa njoge kaa'e awnorɗum, hoynde e teddunde feere feere ɗiɗi nder boorooji mooɗon. 14Taa mare nder ci'e mon muudoore mawnde e famarde. 15Sey on mara hayre heƴnde e gooŋɗunde. Non boo muudoore, nde laato heƴnde e gooŋɗunde, ngam haa balɗe mon njuuta nder lesdi ndi Jawmiraawo, Allah mooɗon hokkata on. 16Ngam waɗooɓe rikici bee awnorɗum e poondirɗum, ɓe nyidduɓe haa yeeso Jawmiraawo, Allah mooɗon.
Umroore nattingo Amaleki'en
17Ciftore ko Amaleki'en mbaɗi on dow laawol saa'i ngurtiiɗon lesdi Misra. 18Ɓe ukkani on gal ɓaawo, wakkati on somɓe, on tampuɓe, ɓe mbari sakkitiiɓe mon tampuɓe fuu. Ɓe kulaay Allah. 19To Jawmiraawo, Allah mooɗon marni on lesdi, hokki on siwtaare diga konne'en mon taariiɓe lesdi ndi o hokki on ngam nyaamon, maron ndi fuu, on nattina Amaleki'en, ngam taa goɗɗo siftora inɗe maɓɓe haa duniyaaru. Taa ngejjite ɗum!