Jawmiraawo anndi koo ɗume fuu
1Ngam kaliifaajo gime. Yimre Daawuda.
Yaa Jawmiraawo, a linyi yam,
a anndi yam.
2Koo mi ɗon jooɗi, koo mi ɗon dari, a anndi ɗum,
a anndi numooji am diga daayiiɗum.
3Koo mi ɗon waanca, koo mi ɗon siwto, a ɗon linya ɗum,
a anndi ko mbaɗanmi fuu.
4Hiddeko mi wolwa,
yaa Jawmiraawo, a anndi ko mbi'anmi fuu!
5A ɗon taari yam yeeso e ɓaawo fuu,
juŋngo ma ɗon faddammi.
6Anndal kaayeefiiwal nga'al saldori yam,
ngal luggi masin, mi waawataa faamugo ngal.
7Toy ndaayotoomi bee Ruuhu ma?
Toy ndaɗanmi gite ma?
8To mi eeŋgi haa asama, a ɗon ton.
To mi we'iti nder joonde maayɓe boo, a ɗon ton.
9To mi fiiri haa keerol duniyaaru gal fuunaaŋge
malla mi jooɗi haa nokkuure ɓurnde daayaago gal hiirnaaŋge,
10ton boo juŋngo ma ɗowatam,
nyaamo ma jogoto yam.
11Koo to mi wi'i: “Sey nyiɓre suddammi,
jayŋgol taariiŋgol yam nyiɓɓa bana jemma”,
12Ammaa ngam maaɗa nyiɓre man nyiɓɓataa,
koo jemma boo laatanto ma bana nyalawma,
nyiɓre ma boo bana jayŋgol.
13An a tagi numo ɓernde am,
a tafi yam nder reedu daada am.
14Mi yetti ma ngam mbaɗɗa mi kayniiɗo.
Kuuɗe ma fuu ɗe kaayeefiije,
mi anndi ɗum booɗɗum.
15I'e am cuuɗanaaki ma saa'i a tagammi nder cuuɗiiɗum,
saa'i a tafi yam nder lugguɗum lesdi.
16A yi'i yam diga mi tafaakano.
A aarti a winndi balɗe ɗe a ta'ani yam fuu nder deftere ma
hiddeko arannde maaje fuɗɗa.
17Numooji ma caldori yam! Yaa Allah,
limgal maaji ɗuuɗi masin!
18Ɗi ɓuri njaareendi ɗuuɗugo.
Koo to mi numti haala ma fuu,
mi waawataa faamdugo ka.
19Yaa Allah, mi yiɗi a mbara halluɓe ɓe'e,
a daayna mbarooɓe ko'e ɓe'e bee am!
20Ɓe ɗon kuuwtinira innde ma ngam zammbaago yimɓe,
konne'en ma ewnoto nde meere.
21Yaa Jawmiraawo, mi ɗon wanya wanyɓe ma,
tuurtuɓe dow ma laatani yam nyidduɓe!
22Konne'en maaɗa ɓe konne'en am,
mi ɗon wanya ɓe nganyŋgu caatuŋgu.
23Linyam, yaa Jawmiraawo,
wiɗita ɓernde am!
Laarndam, anndu cakle am!
24Laar laawol am, ngol kalluŋgol na?
Ɗowam dow laawol duumiiŋgol.