Umroore dow gondal gorko bee debbo
1Jawmiraawo umri Muusa, 2o wi'a Isra'iila'en ni'i: “Min woni Jawmiraawo Allah mon. 3Taa tokke al'aadaaji lesdi Misra ndi njooɗiiɗon naane. Taa tokke al'aadaaji lesdi Kanaana boo ndi njahranmi on haa muuɗum, taa ɗowtane ɗabiyaaji yimɓe wonɓe ton. 4Ammaa ɗowtane kiitaaji am, kakkilane farillaaji am. Min woni Jawmiraawo Allah mon. 5Tokke umrooje am e kiitaaji am. Koo moy baɗanɗo ɗum yeeɗan. Min woni Jawmiraawo.
6Taa goɗɗo waalda bee banndum debbo. Min woni Jawmiraawo. 7Taa toskin baaba ma bee waaldugo bee daada ma. Taa toskin daada ma bana non. 8Taa toskin baaba ma bee waaldugo bee gooto rewɓe maako. 9Taa waaldu bee deerɗa debbo, ɓii baaba ma malla ɓii daada ma, danyaaɗo nder saare malla nokkuure woɗnde. 10Taa waaldu bee taaniraawo ma debbo, a toskinan hoore ma. 11Taa waaldu bee ɓii baaba ma, mo daada feere, ngam o deerɗa. 12Taa waaldu bee goggo ma, ngam o deerɗu baaba ma. 13Taa waaldu bee yaapendo ma, ngam o deerɗu daada ma. 14Taa toskin bappa ma bee waaldugo bee debbo maako, ngam o debbo bappa ma. 15Taa waaldu bee debbo ɓiya gorko, esiraawo ma. 16Taa waaldu bee debbo deerɗa. Taa toskin deerɗa bana nii. 17Taa waaldu bee debbo e ɓiɗɗo mum debbo, koo bee taaniraawo maako debbo boo, ngam ɓe danygol maako, ɗum nyidduɗum. 18Taa te'u deerɗu debbo ma, ngam ɗum umminan kaajal, to a waaldi bee maako yaake debbo ma o geeto.
19Taa waaldu bee debbo kayloowo, ɗum coɓɗum. 20Taa waaldu bee debbo keeddiɗɗa, ngam taa a soɓa. 21Taa lii'ana lawru Molek guleteeŋgel nder ɓikkoy ma, koo gootel. Taa soɓnu innde Allah ma bee waɗugo irin ɗu'um. Min woni Jawmiraawo. 22Taa gorko waalda bee gorko, ɗum nyidduɗum yeeso am. 23Taa gorko malla debbo waalda bee ndabbaawa, ɗum coɓɗum, ɗum aybewol nyidduŋgol.
24Taa coɓne ko'e mon bee waɗugo irin kuuje ɗe'e. Bana non heefeerɓe coɓniri ko'e muuɗum'en. Min mi riiwan ɓe yeeso mooɗon. 25Kuuɗe maɓɓe coɓni lesdi. Ngam man mi hiiti ndi. Ndi tuuti jooɗiiɓe ton. 26-27Ɓe mbaɗi kuuje nyidduɗe ɗe'e fuu, ɓe coɓni lesdi. Ammaa onon, sey on ɗowtano farillaaji am e kiitaaji am, onon Isra'iila'en e hoɗɓe caka mooɗon fuu, taa on mbaɗa irin ɗu'um. 28Nden kam lesdi tuutataa on bana ndi tuutiri heefeerɓe aartuɓe on jooɗaago ton. 29Koo moy waɗi irin ɗu'um, o gurtinteeɗo jama'aare maako. 30Kakkilane umrooje am, taa tokke al'aadaaji nyidduɗi ɗi yimɓe aartuɓe on jooɗaago ton. Taa coɓne ko'e mon bee waɗugo irin kuuje ɗe'e. Min woni Jawmiraawo Allah mon.”