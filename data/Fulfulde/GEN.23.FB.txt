Maayde e uweeki Saraatu
1Saraatu yeeɗi duuɓi teemerre bee noogas e joweeɗiɗi (127). 2O maayi haa Kiriyat-Arba, waato Heburuun, nder lesdi Kanaana. Ibrahiima wari mayiti Saraatu, debbo muuɗum. 3Nden o ummi, o acci maayɗo maako. O wolwani ɓiɓɓe Heti, o wi'i: 4“Mi jananno, mi koɗo haa mooɗon. Ndokkeeɗam mi mara pellel yenaande haa mooɗon, haa mi uwa maayɗo am”. 5Ɓiɓɓe Heti njaabi Ibrahiima: 6“Naywa, nan min! Allah waɗi ma a tedduɗo caka amin, uw maayɗo ma nder yenaande ɓurnde genaale amin fuu wooɗugo. Walaa goɗɗo nder amin haɗata ma yenaande mum, ngam uwa maayɗo ma.” 7Nden Ibrahiima ummi, sujidi yeeso danygol Heti, yimɓe lesdi maajum, 8o wi'i ɓe: “To on njaɓani yam mi uwa maayɗo am haa ɗo, nananeeɗam e ƴamaneeɗam Efruuna ɓii Cohar, 9o hokkammi lowol Makpela, maral maako, haa timmitorde ngesa maako. O soorrammi ngol bee saman keewɗo, mi mara pellel yenaande caka mooɗon.”
10Efruuna, Hetiijo, ɗonno jooɗi caka ɓiɓɓe Heti, o jaabi Ibrahiima yeeso Heti'en e wonɓe haa dammugal berniwol muuɗum fuu: 11“Naa non, naywa! Nanam, mi hokki ma ngesa man meere, bee lowol nder maaka fuu. Yeeso yimɓe ummaatoore am mi hokki ma ngol, ngam a uwa maayɗo ma.” 12Ibrahiima sujidi yeeso yimɓe lesdi maajum. 13O wolwani Efruuna yeeso maɓɓe fuu, o wi'i: “Useni nanam! Mi yoɓete saman ngesa, jaɓ ɗum, nden mi uwa maayɗo am ton.” 14Efruuna jaabi Ibrahiima: 15“Naywa, nanam! Lesdi ndi saman mum ceede cardi teemeɗɗe nayi, ɗum ɗume hakkunde ma e am? Uw maayɗo maaɗa!” 16Ibrahiima narri bee Efruuna. O foondani mo saman mo o wolwi ɗum yeeso ɓiɓɓe Heti: Ceede cardi teemeɗɗe nayi, pottananɗe filooɓe. 17Bana non ngesa Efruuna haa Makpela, gal fuunaaŋge Mamre e lowol nder maaka e leɗɗe gonɗe haa ngesa haa keeri maaka fuu, 18ɗum laati maral Ibrahiima yeeso Heti'en fuu tawaaɓe haa dammugal berniwol maako. 19Ɓaawo maajum Ibrahiima uwi debbo mum Saraatu nder lowol haa ngesa Makpela, tiitotiri bee Mamre, waato: Heburuun, nder lesdi Kanaana. 20Bana nii ngesa e lowol nder maaka laatanaaki Heti'en fahin, ɗum warti maral Ibrahiima, ngam pellel yenaande uwugo maayɓe mum.