Soobaaku Daawuda bee Yonatan
1Daawuda ummi Nayot haa Rama, o doggi, o wari haa Yonatan, o ƴami mo: “Aybewol ngole mi waɗani baaba ma? Ngam ɗume o ɗon ɗaɓɓa mbarugo yam?” 2Yonatan wi'i: “Aa'a, o mbarataa ma, waɗataako! Baaba am waɗataa koo ɗume, koo mawɗum koo peetum, sonaa o aarta, o yeccammi ɗum. Kadi o suuɗatam huunde nde mbi'ɗa na? Irin maajum laatataako!” 3Ammaa Daawuda huni, wi'i: “Baaba ma anndi booɗɗum a yerdi yam. Ngam maajum o anndinaay ma ko o tammi waɗugo, ngam taa ɓernde ma naawa. Fakat bana Jawmiraawo o geeto, an boo a geeto, hakkunde am bee waade kam, falannde woore tan.”
4Yonatan wi'i: “Mi waɗante ko ngiɗɗa fuu.” 5Daawuda wi'i: “Booɗɗum, jaŋngo ɗum fuɗɗoode lewru hesru, mi nyaamdan bee laamiiɗo. To a yerdake, mi yahataa, ammaa mi nyukkoto haa ladde haa faɓɓijaŋngo kiikiiɗe. 6To baaba ma heɓti mi waraay, wi' mo: Daawuda tori yam duŋayeere yaawɗaago haa Baytilaama, berniwol maako, ngam lenyol maako fuu ɗon waɗa kirseteeŋga hitaande nde'e. 7To baaba ma wi'i: Booɗɗum, nden kam walaa ko saklatammi. Ammaa to tikkere maako saati jamum, a anndan o waɗi anniya mbarugo yam. 8Useni, tabitin amaana meeɗen. Siftor alkawal soobaaku ngal kaɓɓuɗa bee am yeeso Jawmiraawo. Ammaa to mi waɗi aybe, sey mbaraami an! Ammaa taa hokkam haa juŋngo baaba ma.”
9Yonatan jaabi mo: “Aa'a, kayya! Ɗum waɗataako! To mi anndi fakat baaba am ɗon nufo haala sarru dow maaɗa, nden mi anndinte ɗum.” 10Daawuda ƴami mo: “Noy mi anndirta to baaba ma jaabake ma bee tikkere?” 11Yonatan wi'i Daawuda: “War, ndillen haa yaasi.” Nde ɓe ɗon ngurto, 12Yonatan wi'i: “Mi hunorake bee Jawmiraawo, Allah Isra'iila: Faɓɓijaŋngo bana wakkati jonta mi ƴaman baaba am. To o numi hayru ma, mi neldete habaru. 13Non boo to o numi sarru ma, mi anndinte. To mi waɗaay, Jawmiraawo hiito yam bee caatal! Fakat mi wallete haa a hisna yoŋki ma. To doole a dogga, nden kam Jawmiraawo wondu bee maaɗa bana o wonduno bee baaba am. 14To mi lutti bee yoŋki wakkati maajum, waɗanam mbooɗeeŋga bana Jawmiraawo waɗani ma, taa mbaram. 15Taa ittan danygol am amaana haa foroy, koo to Jawmiraawo itti konne'en ma fuu dow lesdi.” 16Yonatan haɓɓi alkawal bee saare Daawuda, o wi'i: “Jawmiraawo hiito konne'en Daawuda.” 17Nden Yonatan ɓesdi wi'ugo: “Hunoranam bee yiide nde marɗa ngam am. Ngam min mi yiɗi ma bana ngiɗmi hoore am.”
18Ɓaawo maajum Yonatan wi'i Daawuda: “Jaŋngo ɗum fuɗɗoode lewru hesru. Ɓe ɗaɓɓititte ngam joonde ma haa faada nyaamdu ferwan. 19Faɓɓijaŋngo yah haa nokkuure nde nyukkuɗa nyannde go, nyukka baŋnge hayre wi'eteende Ejel. 20Min kam mi fiɗan kuri tati gal wakeere hayre man bana to huunde fiɗeego ɗon ton. 21Nden mi nela derkeejo haa o suɓta kuri man. To mi wi'i mo: Kuri njani gaa'e maaɗa, suɓtu! – nden kam wurta, haala ma jam, fakat bana Jawmiraawo o geeto, walaa sarru. 22Ammaa to mi wi'i mo: Kuri njani gaɗa maaɗa – nden kam dillu, ngam Jawmiraawo neli ma daayiiɗum. 23Ammaa siftor wolde alkawal hakkunde am bee maaɗa. Jawmiraawo tabitinan ngal haa foroy.”
24Daawuda nyukki bana o wi'no. Nde fuɗɗoode lewru hesru yotti, laamiiɗo Sawulu wari haa pellel nyaamdu. 25O jooɗi dow joonde maako haa mahol bana o woowi. Yonatan jooɗi, tiitotiri bee maako, Abineer mawɗo ardiiɓe sooje'en boo haa wakeere Sawulu. Ammaa joonde Daawuda ferwi. 26Nyannde maajum Sawulu wi'aay koo ɗume, ngam o numi: “Teema woodi ko heɓi mo haa o senaaki ngam nyaamdu.” 27Ammaa koo nyalaade juulde ɗiɗawre boo, joonde Daawuda ferwi. Ngam maajum Sawulu ƴami Yonatan: “Koni ɓii Yessa waraay nyaamugo keenya e hannde?” 28Yonatan jaabi: “Daawuda tori yam duŋaye yahugo haa Baytilaama. 29O wi'i yam: Useni accam mi yaha, ngam banndiraaɓe am mbaɗan kirseteeŋga nder berniwol. Mawnam umri yam mi wara. To a yerdake yam, accu mi yaha, mi laara deerɗiraaɓe am. Ngam maajum o waraay haa nyaamdu maaɗa.”
30Sawulu tikkani Yonatan masin, o telɓani mo: “An njaaluujo! Mi anndi booɗɗum a soobiri bee ɓii Yessa oo, ɗum mbustu dow maaɗa e dow daada ma fuu. 31Yaake Daawuda o geeto, yoŋki maaɗa hisaay, laamu ma boo tabitaay. Jonta nel naŋngugo mo, o he'i mbareego.” 32Yonatan ƴami baaba mum: “Ngam ɗume a yiɗi mbarugo mo? Ɗume o waɗi?” 33Ammaa Sawulu sakkini labbo mum haa yuwa Yonatan. Bana nii Yonatan anndiri anniya mbarugo Daawuda tabiti haa ɓernde Sawulu. 34Yonatan tikki masin, o ummi haa taabal, o waawaay nyaamugo koo ɗume nyannde maajum. Ɓernde maako naawi ngam baaba maako huɗi Daawuda.
35Jaŋngo maajum fajiri Yonatan wurti, yehi haa nokkuure nde o narrino bee Daawuda go, derkeejo ɗon wondi bee maako. 36O wi'i derkeejo: “Yaawɗa, suɓtu kuri ɗi piɗanmi.” Nde o doggi, Yonatan fiɗi kurol haa gaɗa maako. 37Derkeejo yotti pellel kurol man, ammaa Yonatan hooli: “Kurol ɗon gaɗa maaɗa. 38Yaawɗa, taa dara!” Derkeejo hooci kurol ngol, waddi ngol haa Yonatan. 39O anndaa ko saawi nder haala maajum, sey Yonatan e Daawuda anndi ɗum.
40Yonatan hokki derkeejo lagaawal e kuri haa o hoora ɗum nder berniwol. 41Nde o dilli, Daawuda wurti nyukkorde mum haa wakeere hayre fombinaare. O tuggi koppi, nden o sujidi nde tati. Ɓe koofnindiri, kaŋko e Yonatan, ɓe mboyi ɓe ɗiɗo fuu, ammaa bojji Daawuda ɓuri semmbe. 42Nden Yonatan wi'i mo: “Yah jam! Taa yejjitit ko en kunotiri bee innde Jawmiraawo. Alkawal man tabiti hakkunde meeɗen, hakkunde ɓiɓɓe men boo. Jawmiraawo tabitin ɗum!”