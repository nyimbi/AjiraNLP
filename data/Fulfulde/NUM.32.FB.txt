Le'i jooɗiiɗi haa fuunaaŋge Urdun
(Tooktaaki Tawreeta 3:12-22)
1Le'i Ruben e Gada mari dabbaaji ɗuuɗɗi masin. Ɓe ngi'i no lesdi Ya'ajer e lesdi Gile'at laatori durdude woonde. 2Ngam maajum ɓe njehi haa Muusa e Eli'azaaru limanjo e ardiiɓe jama'aare, ɓe mbi'i: 3-4“Jawmiraawo jaalake lesdi ndi'i yeeso jama'aare Isra'iila, waato Atarot e Dibon e Ya'ajer e Nimra e Hesbon e El'ale e Sibama e Nebo e Be'on. Ndi laati durdude woonde, minin boo min mari dabbaaji ɗuuɗɗi. 5To a yerdake min, useni marnu min lesdi ndi'i. Taa eernu min maayo Urdun.”
6Muusa jaabi yimɓe Ruben: “On njooɗoto ɗo yaake banndiraaɓe mon njahata haɓoygo! 7Koni kulnoton Isra'iila'en ngam taa ɓe eero maayo Urdun, ɓe nasta lesdi ndi Jawmiraawo hokki ɓe? 8Bana non baabiraaɓe mon mbaɗi saa'i mi neli ɓe diga Kaades-Barne'a ngam ɓe kora lesdi. 9Ɓe njehi, ɓe njotti waadiwol Eskol, ɓe ndaari lesdi. Ammaa nde ɓe ngarti, ɓe kulni yimɓe ngam taa ɓe nasta lesdi ndi Jawmiraawo hokki ɓe. 10Nyalaade man Jawmiraawo tikkani Isra'iila'en, huni: 11Fakat, worɓe wurtiiɓe Misra, ɓe duuɓi noogas e ko ɓuri, ngi'ataa lesdi ndi kunaniimi Ibrahiima e Isiyaaku e Yaakubu, ngam ɓe tokkaaki yam bee ɓernde woore. 12Sey Kaaleb ɓii Yefunna Kenizziijo e Yosuwa ɓii Nuuna tan ngi'ata ndi, ngam kamɓe ɓe tokki yam bee ɓernde woore. 13Jawmiraawo tikkani Isra'iila'en, yiilni ɓe nder ladde duuɓi cappanɗe nayi, haa yidere maɓɓe fuu maayi, ngam ɓe mbaɗi kalluɗum haa Jawmiraawo. 14Jonta boo, yimɓe yidere hallunde nde'e ɗon mbaɗa bana baabiraaɓe maɓɓe, haa ɓe ɗuɗɗina tikkere Jawmiraawo dow Isra'iila! 15To on ngaylitake, on acci mo, nden kam o tokkoto yiilnugo on nder ladde. Bana non nastinton ummaatoore nde'e fuu nder halkere.”
16Ɓe ɓaditi Muusa, ɓe mbi'i: “Accu min mbaɗa baalɗe ngam baali e be'i amin e berniiji ngam ɓikkoy amin. 17Nden min taaskoto, min ardo jama'aare konu Isra'iila'en, haa to min nastini ɓe nder lesdi maɓɓe. Saa'i man ɓikkoy amin njooɗoto nder berniiji cemmbiɗɗi, kisan yimɓe lesdi ndi'i. 18Min kootataa ci'e amin, sonaa to Isra'iila'en luttuɓe keɓi mare lesdi maɓɓe. 19Min keɓataa maral gese caka maɓɓe gaɗa Urdun, ngam min keɓi geɗal amin haa fuunaaŋge Urdun.”
20Muusa jaabi ɓe: “To on ngiɗi waɗugo bana non, nden kam taaske ngam haɓre, Jawmiraawo ɗowan nde. 21Taaskaniiɓe konu caka mooɗon fuu eero maayo Urdun dow ardaaŋgal Jawmiraawo, haa to o farti konne'en maako, 22o nyaami lesdi boo. Nden on keɓan loraago, Jawmiraawo e Isra'iila'en pelataa on, lesdi ndi'i boo laatoto maral mooɗon. 23Ammaa to on mbaɗaay ko mbi'ɗon, nden kam on mbaɗan hakke dow Jawmiraawo. Annde, o hiitoto hakke man. 24Nyiɓe berniiji ngam ɓikkoy mon, mbaɗe baalɗe ngam baali e be'i mon boo. Mbaɗe ko mbi'ɗon.”
25Yimɓe Ruben e Gada mbi'i Muusa: “Min mbaɗan ko umruɗa. 26Ɓikkoy amin, rewɓe amin, baali e be'i e na'i amin njooɗoto haa ɗo nder berniiji lesdi Gile'at. 27Ammaa minin taaskaniiɓe konu fuu, min eeroto maayo Urdun dow ardaaŋgal Jawmiraawo, min kaɓoya bana mbi'ɗa.”
28Ngam maajum Muusa umri Eli'azaaru limanjo e Yosuwa ɓii Nuuna e baaba-ci'e'en nder le'i Isra'iila, 29wi'i ɓe: “To yimɓe Ruben e Gada taaskanake haɓre, to ɓe eerodake maayo Urdun bee mooɗon dow ardaaŋgal Jawmiraawo, to ɓe mballi on nyaamugo lesdi ton, nden kam ndokke ɓe lesdi Gile'at, ɓe mara ndi. 30Ammaa to ɓe eerodaaki maayo bee mooɗon, to ɓe mballaay on haɓugo, nden kam ɓe keɓan geɗal maɓɓe caka mooɗon nder lesdi Kanaana.” 31Yimɓe Ruben e Gada njaabi: “Min maccuɓe Jawmiraawo, min mbaɗan bana o umri min. 32Min taaskanto haɓre, min eero maayo dow ardaaŋgal maako, min nasta lesdi Kanaana, haa min njogito maral amin haa fuunaaŋge Urdun.”
33Muusa marni le'i Gada e Ruben e reeta lenyol Manassa ɓii Yusufu maral Sihon, laamiiɗo Amoori'en e maral Ook, laamiiɗo Baasan, berniiji fuu bee lesdi taariindi ɗi. 34Yimɓe Gada nyiɓti berniiji Dibon e Atarot e Aro'er 35e Atarot-Sofan e Ya'ajer e Yogbeha 36e Bayti-Nimra e Bayti-Haram, berniiji cemmbiɗɗi e baalɗe ngam baali e na'i. 37Yimɓe Ruben nyiɓti berniiji Hesbon e El'ale e Kiriyatayim 38e Nebo e Ba'al-Me'on – ɓe cannji innde maagol – e Sibama. Ɓe ndokki berniiji nyiɓtaaɗi fuu inɗe kese.
39Ɓiɓɓe Makir ɓii Manassa nasti lesdi Gile'at, nyaami ndi, ndiiwi Amoori'en wonɓe ton. 40Muusa marni ɓiɓɓe Makir lesdi Gile'at, ɓe njooɗi ton. 41Ya'ir, goɗɗo lenyol Manassa, yehi nyaami gure goɗɗe, inndi ɗe Gure-Ya'ir. 42Nobah boo yehi nyaami berniwol Kenat bee gure maagol, inndi ngol bee innde mum.