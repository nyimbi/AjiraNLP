Nastuki
Deftere Jabuura, ɗum deftere gime e do'aaje e torɗe. Ndaa winnduɓe deftere nde'e: Daawuda, Muusa, Asaf, ɓiɓɓe Koora e Yedutuun. Nder gime goɗɗe, winndooɓe ɗon maŋgta Jawmiraawo Allah, Laamiiɗo Isra'iila e duniyaaru fuu daliila tedduŋgal e mbooɗeeŋga muuɗum. Goɗɗe ɗum gime jahaaŋgal yahugo Urusaliima (120—134) malla nastugo suudu Jawmiraawo. Goɗɗe boo ɗum ekkitinolji ngam tokkiiɓe Allah. Ɗe ɗon ciftinora ɓe kuuɗe mawɗe ɗe Allah huuwani ummaatoore mum ɓooyma. Ɗe ɗon paamtina ɓe tawreeta, ɗon cuusɗina ɓe ɗowtanaago Allah. Yimɓe Isra'iila mooɓti ɗe, kuuwtiniri ɗe nder cujidanki Allah e haa wakkati juulɗe.
Jabuuraaje goɗɗe mbaŋgini siŋkuye yimɓe wakkati ɓillaare, nyawu, nganyŋgu, toonyaare, tufle e jancoore. Ngam maajum jabuuraaje ɗuuɗɗe ɗon mbolwa haala ƴamugo ballal haa Allah. Goɗɗe mbaŋgini gettooje yimɓe haa Allah ngam o hisni ɓe diga caɗeele maɓɓe, o yaafani ɓe hakkeeji. Ɓe ngimani Allah ngam ɓe keɓi barka e salaaman e tammunde, non boo ɓe kooli Allah.
Yeesu boo yimi gime ɗe'e (Mk 14:26), o huuwtiniri ɗe nder ekkitinolji maako (Mk 12:10) e nder do'aare maako (Mk 15:34). Nuɗɗinɓe aartuɓe boo naftori ɗe (KN 4:24-26). Ko winnda nder jabuuraaje goɗɗe kebbitinaama nder ngeendam Almasiihu (Jab 2; 22; 110; 118)
Deftere Jabuura senndaama geɓe jowi:
1. Yeɓre arannde (1—41)
2. Yeɓre ɗiɗawre (42—72)
3. Yeɓre tataɓre (73—89)
4. Yeɓre nayaɓre (90—106)
5. Yeɓre jowaɓre (107—150)