Balndol gaynaako e baali
1Yeesu waɗi balndol ngo'ol, wi'i: “Gooŋga mi wi'ata on: Koo moy mo nastiraay waalde baali gal dammugal, ammaa o diwi kowaagol, o nasti, goɗɗo oo gujjo, jaɓtoowo. 2Ammaa mo nastiri dammugal, kaŋko woni gaynaako baali. 3Aynoowo dammugal maɓɓitanan mo, baali boo nanan sawtu maako. O ewnoto baali maako bee inɗe maaji, o yahran ɗi yaasi. 4To o wurtini baali ɗi o mari fuu yaasi, o ardoto ɗi, baali boo tokkoto mo, ngam ɗi anndi sawtu maako. 5Ammaa fakat ɗi tokkataako mo ɗi anndaa, ɗi ndoggan daayiiɗum bee maako ngam ɗi anndaa sawtu jananɓe.”
6Yeesu wolwani ɓe balndol ngo'ol, ammaa ɓe paamaay dow ɗume o wolwani ɓe.
Yeesu woni gaynaako booɗɗo
7Fahin Yeesu wi'i: “Gooŋga mi wi'ata on: Min, mi dammugal waalde baali. 8Aartuɓe yam wargo fuu, ɓe wuyɓe, jaɓtooɓe, ammaa baali nananaay ɓe. 9Min, mi dammugal, to goɗɗo nastiri bee am, hisan. O nastan, o wurtoto, o heɓan nyaamdu. 10Gujjo ɗon wara ngam wujjugo e mbarugo e halkugo. Min mi wari ngam haa yimɓe keɓa ngeendam, ɓe keɓa ɗam bee feecaare.
11Min, mi gaynaako booɗɗo. Gaynaako booɗɗo ɗon hokka yoŋki muuɗum ngam baali mum. 12Ammaa duroowo ngam ngeenaari, mo laataaki gaynaako, mo maraay baali, to o yi'i saafaandu ɗon wara, o wudinan baali, o doggan, o acca ɗi. Nden saafaandu hippoto baali, saŋkita ɗi. 13O doggan ngam o duroowo haa o heɓa ngeenaari tan, walaa ko yaali mo bee baali. 14Min, mi gaynaako booɗɗo, mi anndi baali am, baali am boo anndi yam. 15Bana no Baabiraawo anndiri yam, bana non min boo mi anndiri mo. Mi hokkan yoŋki am ngam baali am. 16Mi woodi baali goɗɗi, ɗi ngonaay nder waalde nde'e. Sey mi wadda ɗi kanji boo, ɗi nana sawtu am, ɗi laato tokkere woore, bee gaynaako gooto.
17Baabiraawo yiɗi yam, ngam mi hokkan yoŋki am, nden mi hoosita ki fahin. 18Walaa mo hoosata yoŋki am, ammaa min hokkata ki bee hoore am. Mi woodi baawɗe hokkugo ki, mi woodi baawɗe hoosititgo ki boo. Kanjum woni umroore nde Baabiraawo am hokki yam.”
19Ngam daliila bolle ɗe'e, Yahuudu'en cennditi hakkunde muuɗum'en fahin. 20Ɗuuɗɓe caka maɓɓe mbi'i: “O woodi ginnawol, o ginnaaɗo, ngam ɗume on nanata mo?” 21Woɗɓe feere mbi'i: “Marɗo ginnawol wolwataa bana nii. Kadi ginnawol wumtinan gite wumɓe na?”
Yahuudu'en cali Yeesu
22Saa'i juulde cenki haykaliiru haa Urusaliima waɗi, ɗum dabbunde. 23Yeesu ɗonno waanca nder haykaliiru les daŋki Suleymaanu. 24Yahuudu'en ɗonno taari mo, ɓe mbi'i mo: “Haa ndey ittata saklere amin? To an a Almasiihu, wi' min ɗum laaɓɗum.” 25Yeesu jaabi ɓe: “Mi wi'i on ɗum diga ɓooyma, ammaa on nuɗɗinaay ɗum. Kuuɗe ɗe mi ɗon huuwa bee baawɗe Baabiraawo am, ɗon ceedano yam. 26Ammaa on nuɗɗintaa, ngam on ngonaay nder baali am. 27Baali am ɗon nana sawtu am, mi anndi ɗi, ɗi ɗon tokko yam. 28Mi hokkan ɗi ngeendam nduumiiɗam, ɗi kalkataa sam. Walaa mo jaɓtata ɗi diga juŋngo am. 29Baabiraawo am mo hokki yam ɗi, ɓuri koo moy fuu maŋngu, walaa mo jaɓtata ɗi diga juŋngo Baabiraawo am. 30Min e Baabiraawo, min gootum.”
31Yahuudu'en koo'i kaa'e fahin ngam fiɗugo mo. 32Ammaa Yeesu wi'i ɓe: “Mi huuwi kuuɗe booɗɗe ɗuuɗɗe yeeso mooɗon bee baawɗe Baabiraawo am. Ngam daliila kuugal ngale nder maaje on ngiɗi fiɗugo yam?” 33Yahuudu'en njaabi mo: “Naa ngam daliila kuuɗe booɗɗe min piɗata ma, ammaa ngam a wolwi kalluka dow Allah. An a neɗɗo, ammaa a waɗi hoore maaɗa a Allah.” 34Yeesu jaabi ɓe: “Naa ɗum binndaaɗum nder tawreeta mooɗon, Allah wi'i: Onon on ɗowanteeɓe? 35En anndi ko Deftere wi'i sottintaake. Allah ewni nanɓe wolde man ɓe ɗowanteeɓe. 36Ammaa min, cenaaɗo Baabiraawo, nelaaɗo nder duniyaaru, on mbi'i: A ɗon wolwa kalluka dow Allah, ngam mi wi'i mi Ɓiɗɗo Allah? 37To ko mi huuwi laataaki kuuɗe Baabiraawo am, nden kam taa nuɗɗineeɗam. 38Ammaa to ɗum kuuɗe maako fakat, koo to on nuɗɗinaay yam min, nuɗɗine kuuɗe ɗe'e, ngam haa on annda e on paama Baabiraawo ɗon nder am, min boo mi ɗon nder Baabiraawo.”
39Ɓe ɗaɓɓi naŋngugo mo fahin, ammaa o teetori ɓe.
40Fahin Yeesu dilli gaɗa maayo Urdun, haa nokkuure nde Yuhanna aartuno waɗugo baptisma, o jooɗi ton. 41Yimɓe ɗuuɗɓe ngari haa maako. Ɓe mbi'i: “Yuhanna waɗaay kaayeefiwol koo ngole, ammaa ko o wolwi dow gorko oo fuu ɗum gooŋga.” 42Ɗuuɗɓe wonɓe ton nuɗɗini mo.