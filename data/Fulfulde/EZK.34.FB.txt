Waynaaɓe Isra'iila
1Ndaa Jawmiraawo wolwani yam, wi'i: 2“Ɓii-Aadama, waɗ annabaaku dow waynaaɓe Isra'iila. Waɗ annabaaku dow maɓɓe, yeccu ɓe: Ndaa nii Allah Jawmiraawo wi'i: Onon waynaaɓe Isra'iila, bone laatanto on. On ɗon ndura ko'e mon, ammaa on ndurataa tokkere mon. 3On ɗon nyaama ɓellere maare, on ɗon ɓorno limce kuuwraaɗe bee gaasa maare, on ɗon kirsa dabbaaji payɗi, ammaa on ndurataa tokkere. 4On cemmbiɗinaay tampuɗi, on kurgaay nyawɗi, on kaɓɓaay kosɗe maaji gewɗe, on lortinaay caŋkitiiɗi, on ɗaɓɓitaay majjuɗi boo. Ammaa on toonyi ɗi bee caatal. 5Ɗi ngalaa gaynaako, ngam maajum ɗi caŋkiti, kuuje ladde paɗɗi ɗi, nyaami ɗi. 6Baali am ɗon ngiilo dow kooseeje e towndiije fuu, ɗi caŋkiti nder lesdi fuu, walaa kakkilananɗo ɗi, walaa ɗaɓɓitanɗo ɗi.
7Ngam maajum, onon waynaaɓe, nane ko min Jawmiraawo mbi'anmi on: 8Fakat bana mi geeto, min Allah Jawmiraawo, mi ɗon wi'a: Kuuje ladde njaɓti baali am, nyaami ɗi ngam gaynaako walaa. Waynaaɓe am kakkilanaay baali am, nduraay ɗi. Ɓe nduri ko'e maɓɓe tan. 9Ngam maajum naneeɗam, onon waynaaɓe! 10Min Allah Jawmiraawo mbi'anmi on: Mi honan on! Mi hoocan baali am diga juuɗe mon. On meetataa durugo ɗi, ngam taa on ndura ko'e mon. Mi hisnan baali am diga kunnduɗe mon, mi accataa on on nyaama ɗi.”
Gaynaako booɗɗo
11Ndaa nii Allah Jawmiraawo wi'i: “Min bee hoore am mi ɗaɓɓitan baali am, mi hakkilana ɗi 12bana gaynaako hakkiliranta baali mum caŋkitinooɗi, to o ɗon dari caka maaji. Mi wartiran ɗi diga nokkuuje ɗe ɗi caŋkiti fuu nder nyalaade duule nyiɓɓuɗe. 13Mi wurtinan ɗi lesɗe ummaatooje goɗɗe, mi mooɓta ɗi, mi hoora ɗi haa lesdi maaji. Mi duran ɗi dow kooseeje Isra'iila, non boo nder waadiiji e koo toy yimɓe njooɗoto nder lesdi fuu. 14Mi duran ɗi haa durdude woonde, kooseeje Isra'iila towɗe laatoto ngaynaaka maaji. Ton dow kooseeje Isra'iila ɗi keɓan ngaynaaka mbooɗka, ɗi ciwtoto haa durdude woonde. 15Min bee hoore am mi duran baali am, mi siwtinan ɗi. Min Allah Jawmiraawo wi'i ɗum.
16Mi ɗaɓɓitan majjuɗi, mi wartiran caŋkitinooɗi, gewaaɗi kosɗe boo, mi haɓɓan kosɗe maaji, mi semmbiɗinan tampuɗi, ammaa mi halkan payɗi e marɗi semmbe. Mi duran tokkere am fodde kiita ngooŋɗuka.
17Onon boo, tokkere am, min Allah Jawmiraawo mi ɗon wi'a on: Mi hiitoto hakkunde baali, hakkunde baali debbi e jawɗi. 18On ɗon nyaama haa durdude woonde. Ɗum he'ataa na? Koni ndammoton luttuɗum bee kosɗe? On ɗon njara ndiyam laaɓɗam. Ɗum he'ataa na? Koni mbonnoton luttuɗam bee kosɗe? 19Doole baali am luttuɗi nyaama ko ndammuɗon, ɗi njara ko mbonnuɗon na?
20Ngam maajum min Allah Jawmiraawo mbi'anmi: Min bee hoore am mi hiitoto hakkunde baali payɗi e pooyɗi. 21Onon payɗi, on ɗon ngerɓa pooyɗi bee balbe mon e buttuli mon, on ɗon kawa ɗi bee luwe mon, haa on ndiiwi ɗi haa yaasi. 22Ammaa mi hisnan baali am, ɗi meetataa toonyeego. Mi hiitoto hakkunde baali am. 23Mi darnanan ɗi gaynaako gooto duranɗo ɗi, jaggiiɗo am Daawuda, kaŋko o laatoto gaynaako maaji kakkilananɗo ɗi. 24Min Jawmiraawo mi laatoto Allah maɓɓe, jaggiiɗo am Daawuda boo laamanto ɓe. Min Jawmiraawo wi'i ɗum. 25Mi haɓɓan alkawal salaaman bee maɓɓe. Mi nattinan dabbaaji kalluɗi diga lesdi, haa baali am nguura nder ladde, ɗi mbaalo nder layɗe bee jam.
26Mi barkiɗinan ɓe nder lesdi taariindi towndiire am seniinde. Mi toɓnanan ɓe iyeele marɗe barka nder saa'iire fottannde. 27Leɗɗe e gese ndiman ɓiɓɓe, koo moy jooɗoto jam nder lesdi mum. Mi rimɗinan yimɓe am diga juuɗe ɓilluɓe ɓe, mi yewan kaɓɓirɗe maɓɓe. Nden kam ɓe paaman min woni Jawmiraawo. 28Ummaatooje goɗɗe meetataa jaɓtugo ɓe, kuuje ladde kalluɗe meetataa nyaamugo ɓe. Ɓe njooɗoto jam, walaa kulnanɗo ɓe. 29Mi hokkan ɓe gese booɗɗe manaaɗe, weelo meetataa halkugo ɓe nder lesdi. Ummaatooje goɗɗe meetataa jancugo ɓe boo. 30Ɓe paaman min mi ɗon wondi bee yimɓe Isra'iila, kamɓe ɓe laati ummaatoore am. Min Allah Jawmiraawo wi'i ɗum.
31Onon tokkere durdude am, on yimɓe, min boo mi Allah mooɗon.” Non Allah Jawmiraawo wi'i.