Jaawaabu Ayuba
1Ayuba jaabi:
Ayuba
2Mi ɗon tuurta bee bojji am koo hannde boo,
mi waawataa mi jeeɗo, mi acca numugo.
3Mi yiɗi anndugo haa Allah tawete!
Mi yahanno mi tawa mo haa o jooɗi,
4mi gooŋɗina hoore am yeeso maako,
mi wi'a mo hujjaaji am.
5Ɓaawo maajum mi anndan ko o jaaboto yam,
nden mi faaman ko o wi'atammi.
6Sey o hollammi semmbe maako mawnde na?
Aa'a! O nana ko mi wi'ata mo tan he'i.
7Goɗɗo gooŋɗuɗo waabotiran bee maako ton,
kaŋko woni kiitoowo yam, o adilintam haa foroy.
8Ammaa koo to mi tefi mo gal fuunaaŋge, o walaaɗon ton.
Mi dilla hiirnaaŋge, mi yi'ataa mo ton.
9Woodi ko sukli mo haa woyla na? Aa'a, mi yi'aay mo ton.
O suuɗake haa fombina na? Ton boo mi yi'aay mo.
10Alhaali boo, o anndi laawol ngol mi tokkoto,
koo to o foondi yam, o tawatam mi laaɓɗo saray bana kaŋŋeeri.
11Mi tokki batte maako bee laaɓɗum,
ɗatal maako tan tokkiimi bilaa selugo ngal.
12Mi salaaki umrooje ɗe o hokki yam,
bolle maako, mi jogi ɗe haa ɓernde am.
13Ammaa moy waylata ko Allah annini waɗugo?
Ko fottani mo, kanjum o waɗata.
14Ko o nufi dow am, ɗum fuu ɗum laatoto,
ɓernde maako ɗon nufo kuuje ɗuuɗɗe boo.
15Ndaa, ngam maajum mi wemmboto, mi hulan mo.
To mi numi ɗum fuu, mi ɓesdan hulugo.
16Allah itti cuusal fuu haa ɓernde am,
Baawɗo laati bemmbinoowo gikku am.
17Mi ɗon diwna ngam maako, naa ngam nyiɓre sam,
koo to nyiɓɓuki maare wumni gite am.