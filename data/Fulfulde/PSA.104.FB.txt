Maŋgtoore Allah tagoowo
1Sey mi maŋgta Jawmiraawo!
Yaa Jawmiraawo Allah am, a mawɗo masin,
a ɗon ɓorni maŋngu e daraja.
2A ɗon moji annoora,
a we'iti asamanji bana laymaaru.
3A jo'ini cuuɗi ma dowji dow ndiyamji asama,
a laatini duule moota ma,
a ɗon yaha dow henndu.
4A laatini keni nelaaɓe ma,
ɗemɗe yiite boo jagganooɓe ma.
5A tabitini lesdi dow caɓɓaaje maari,
ngam taa ndi dimmbo sam.
6A suddi ndi bee ndiyam lugguɗam bana mojaare,
ndiyamji towti dow kooseeje.
7Ammaa wakkati a telɓani ɗi, ɗi ndoggi,
hoolo felmaaŋgo ma lorni ɗi ɓaawo.
8Ɗi mba'i kooseeje, ɗi njippi waadiiji,
haa nokkuure nde ndokkuɗa ɗi.
9A waɗani ɗi keerol, taa ɗi ƴaɓɓo ngol,
taa ɗi meeta suddugo lesdi.
10A ɗon ɓulna ceeɓooje, ɗe laato maaje,
ndiyamji ɗon ila nder waadiiji caka kooseeje.
11Ɗi ɗon njarna dabbaaji ladde fuu e bamɗe ladde ɗon ɗomɗita ton.
12Colli ɗon njooɗi kommbi maaje,
ɗi ɗon ngima dow lice leɗɗe.
13A ɗon yarna kooseeje bee iyeele diga cuuɗi ma dowji,
lesdi ɗon heewi nafuuda kuuɗe ma.
14A ɗon fuɗna huɗo ngam dabbaaji
e ko ɓiɓɓe Aadama aawata haa lesdi ngam nyaamdu muuɗum'en.
15Nden inaboojam seyna ɓerɗe maɓɓe,
nebbam ɗelkina geese maɓɓe,
nyaamdu boo semmbiɗina ɓe.
16Leɗɗe Jawmiraawo,
leɗɗe cemmbiɗɗe ɗe o jubi dow hooseere Libanon,
ɗon cafta ndiyam.
17Colli ɗon mbaɗa caɓɓe muuɗum'en ton,
ngaasiyoowal woodi saɓɓo mum dow caski.
18Be'i kooseeje ɗon dow kooseeje towɗe,
jama-gudde boo haa nyukkorɗe caka tapaaje.
19A tagi lewru ngam anndingo yimɓe wakkatiiji,
naaŋge anndi wakkati mutki mum.
20A tagi nyiɓre. To jemma waɗi,
kuuje laynde fuu ngurtoto.
21Barooɗe cemmbiɗɗe ubban, loohoto,
ɗaɓɓitan nyaamdu ndu Allah hokkata ɗe.
22To naaŋge fuɗi, ɗe nyukko,
ɗe mbaalo nder lowi maaje.
23Ammaa yimɓe ngurtoto ngam kuuɗe muuɗum'en,
ɓe kuuwa haa maŋngariba.
24Yaa Jawmiraawo, tagefooji ma ɗi ɗuuɗɗi masin!
A tagri ɗi fuu bee hikma,
duniyaaru fuu heewi mardi ma.
25Ndaa mbeela maŋnga, njaasŋga,
tagle ɗe ngalaa limgal,
mawɗe e pamare ɗon ndimmbandimmbina nder maaga.
26Koommbooje ɗon njaha nder maaga,
non boo Lewiyatan nga tagɗa ngam fijugo nder maaga.
27Tagefooji ɗi fuu ɗon marsori ma,
haa ndokka ɗi nyaamdu nder wakkati haaje.
28To a hokki ɗi, ɗi nyaaman,
to a weeɗi juŋngo ma, ɗi kaaran.
29To a wiirni gite ma, ɗi kultoran.
To a naŋgti poofɗe maaji, ɗi mbaatan,
ɗi ngartan mbulwuldi.
30Ammaa to a hokki ɗi poofɗe, ɗi ngeeɗan, ɗi keewan lesdi.
31Tedduŋgal Jawmiraawo duumo,
o seyoro kuuɗe maako!
32To o laari lesdi, ndi dimmboto.
To o meemi kooseeje, ɗe ngurtinan cuurka.
33Min kam mi yimanan Jawmiraawo balɗe am fuu,
mi maŋgtan Allah am yaake mi ɗon bee yoŋki!
34Sey yimre am fottana mo,
min boo mi seyoro mo!
35Hakke'en cottuma e lesdi, halluɓe njinna!
Sey mi maŋgta Jawmiraawo.
Halleluya!