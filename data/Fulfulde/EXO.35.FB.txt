Umrooje dow nyalaade siwtorde
1Muusa mooɓti yimɓe jama'aare Isra'iila fuu, wi'i ɓe: “Ndaa ko Jawmiraawo umri on waɗugo: 2Nyalɗe joweego goɗɗo huuwata kuugal. Ammaa nyalaade joweeɗiɗawre laatano on nyalaade seniinde, nyannde siwtorde ngam Jawmiraawo. Koo moy huuwi kuugal nder maare, o mbareteeɗo. 3Taa kuɓɓe yiite nder joole mooɗon fuu nyannde siwtorde.”
Dokke ngam jooɗorde Jawmiraawo
4Muusa wolwani yimɓe jama'aare Isra'iila fuu, o wi'i: “Ndaa ko Jawmiraawo umri: 5Koo'e haa mooɗon dokkal ngam Jawmiraawo. Koo moy marɗo ɓernde saahiinde fuu wadda dokkal maajum: Kaŋŋeeri e cardi e njamndi mboɗeeri 6e gaaraaji leŋ ɗigguɗi e carwinaaɗi e boɗeeji seɗɗa e boɗeeji coy e gaasa be'i 7e lare jawɗi baali boojinaaɗe e lare liɗɗi mawɗi e leggal gawaral, 8nebbam ngam jo'inirɗum pittirlaaji e uurle ngam nebbam cenirɗam e uureteeɗum, 9non boo kaa'e onikis e kaa'e takkugo haa ɗancikiire e jiiba wiɓɓere ngam limanjo.”
Kuuje jooɗorde
10“Huuwooɓe waawɓe caka mooɗon fuu ngara ngam ɓe kuuwa ko Jawmiraawo umri fuu: 11Jooɗorde senaande bee laymaaru maare e suddaare maare e jokkinirɗe maare e kaataakooje maare e gaafotooɗe maare e daŋraŋge maare bee kosɗe maaje, 12sundukru bee cabbi maaru e jooɗorde ngam kefergal e wiirndallo, 13taabal bee cabbi maagal e kuuje maagal fuu e tamseeje jo'inteeɗe, 14jo'inirɗum pittirlaaji e kuuje maajum e pittirlaaji maajum e nebbam ngam jaynuki pittirla, 15gulduɗum uurle bee cabbi man e nebbam cenirɗam e uureteeɗum e wiirndallo ngam dammugal jooɗorde senaande, 16hirsirde ngam guleteeɗi e kuuwaaɗum bee gaafiiɗe ɗe jamɗe boɗeeje haa maare e cabbi maare e kuuje maare fuu e daaro bee jo'inirɗum maago, 17wiirndallooji daldal e daŋraŋge maagal e kosɗe maagal e wiirndallo haa nastirde daldal, 18tiggirɗe jooɗorde senaande e tiggirɗe daldal bee ɓoggi maaje, 19limce dewal ngam kuugal nder suudu seniindu, waato limce ceniiɗe ngam Haruna, limanjo e limce ɓikkoy muuɗum ngam huuwugo kuugal limanku.”
Dokke gaddaaɗe
20Jama'aare Isra'iila fuu dilli, acci Muusa. 21Koo moy mo ɓernde muuɗum ummini ɗum e koo moy mo ruuhu muuɗum saahini ɗum, wari, waddani Jawmiraawo dokkal ngam waɗugo laymaaru fottirde e kuugal nder maaru fuu, non boo ngam limce ceniiɗe. 22Worɓe e rewɓe ngari, koo moy marɗo ɓernde saahiinde waddi kalagaaje kine e kalagaaje kooli e yerihon e kuuje kaŋŋeeri feere feere. Koo moy waddi dokkal kaŋŋeeri, lii'i ngal yeeso Jawmiraawo. 23Koo moy marɗo gaaraaji leŋ ɗigguɗi e carwinaaɗi e boɗeeji seɗɗa e boɗeeji coy e gaasa be'i e lare jawɗi baali boojinaaɗe e lare liɗɗi mawɗi, waddi ɗum. 24Koo moy hoo'i cardi malla njamndi mboɗeeri, waddani Jawmiraawo dokkal man. Koo moy marɗo leggal gawaral ngam kuuɗe feere feere, waddi ngal. 25Rewɓe mottooɓe waawɓe fuu motti bee juuɗe muuɗum'en, ɓe ngaddi mottaaɗum: Gaaraaji leŋ ɗigguɗi e carwinaaɗi e boɗeeji seɗɗa e boɗeeji coy. 26Rewɓe waawɓe fuu ɓe ɓerɗe muuɗum'en ummini, motti gaasa be'i. 27Ardiiɓe ngaddi kaa'e onikis e kaa'e takkugo haa ɗancikiire e jiiba wiɓɓere 28e uurle ngam nebbam pittirla e ngam nebbam cenirɗam e uureteeɗum. 29Isra'iila'en, worɓe e rewɓe marɓe ɓerɗe caahiiɗe fuu ngaddani Jawmiraawo dokkal caahiiŋgal ngam waɗugo ko Jawmiraawo umri ɓe bee hunnduko Muusa fuu.
Ewneeki Becaleel e Oholiyabu
30Muusa wi'i Isra'iila'en: “Annde, Jawmiraawo suɓi Becaleel ɓii Uuri taaniraawo Huuru mo lenyol Yahuuda. 31O hebbini mo Ruuhu maako e hikma e faamu e anndal kuugal koo ngale fuu, 32haa o suurɗina kuuje, o huuwa kuuɗe kaŋŋeeri e cardi e njamndi mboɗeeri, 33o winnda dow kaa'e ngam takkugo, o seha leɗɗe, o timmina kuuɗe koo ɗeye fuu bee baawal. 34Kaŋko e Oholiyabu ɓii Ahisamak mo lenyol Dan, Jawmiraawo hokki ɓe anndal ngam ɓe ekkitina woɗɓe. 35O hokki ɓe anndal ɗuuɗŋgal, ngam ɓe kuuwa kuugal koo ngale, waato kuugal cehoowo e tuppitoowo e cannyoowo e nyootoowo limce leŋ ɗigguɗe carwinaaɗe e boɗeeje seɗɗa e boɗeeje coy. Ɓe mbaawan huuwugo e suurɗingo kuuɗe ɗe'e fuu”.