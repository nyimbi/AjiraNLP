Gimol ngam teegal laamiiɗo
1Ngam kaliifaajo gime. Fodde daande “gurguli”. Gimol yiide, ekkitinoowol, ngol ɓiɓɓe Koora.
2Ɓernde am ɗon ɓula bolle belɗe,
sey mi yimana laamiiɗo gimol am.
Ɗemŋgal am laato binndirgol binndoowo goniijo.
3A ɓuri ɓiɓɓe Aadama fuu wooɗugo, barkaama.
A wela-ɗemŋgaljo,
Ngam man Allah barkiɗini ma haa foroy.
4Wakka kaafahi ma, an, konoowo cuusɗo,
marɗo maŋngu e daraja.
5Wa'a moota pucci ma bee daraja, jaala,
ngam daliila gooŋga e yaŋkinaare e adilaaku!
Nyaamo ma huuwa kuuɗe kaayeefiije!
6Kuri ma ceeɓɗi njuwa ɓerɗe konne'en ma,
ummaatooje ndo'o yeeso maaɗa!
7Leeso laamu maaɗa yaa Allah, duumoto haa foroy,
a laamoto nder laamu ma bee kiita ndarnuka.
8A yiɗi adilaaku, a ɗon wanya halleende.
Ngam man, Allah, waato Allah maaɗa moyti ma,
hokki ma seyo ko ɓuri wonduɓe bee maaɗa fuu.
9Baɗaadi e uurle belɗe feere feere ɗon dow limce ma,
fiyooɓe moolooji ɗon ceyna ɓernde ma
nder laamorde ma nyiɓraande bee nyii'e nyiibi.
10Ɓiɓɓe laamiiɓe rewɓe ɗon caka yiɗaaɓe ma,
haa nyaamo ma daada saare ɗon dari,
o pawnoriiɗo bee kaŋŋeeri iwndi diga Ofir.
11Ɓiŋngel am, laar e nan ko mbi'anmaami:
Yejjitit ummaatoore ma e saare baaba ma.
12Laamiiɗo yiɗe daliila ŋarol ma!
Kaŋko woni jawma, tuggan mo koppi!
13Yimɓe Tirus ngaddante dokke,
riskuɓe nder ummaatoore ɗaɓɓitan yerduye ma.
14Ndaa, mayramjo, ɓaŋgeteeɗo laamiiɗo ɗon nasta, o booɗɗo masin.
Limce maako tuppitaama bee kaŋŋeeri.
15O ɓorniiɗo limce booɗɗe tuppitaaɗe,
ɓe ɗon njahra mo haa laamiiɗo.
Faanyɓe, sappiraaɓe maako ɗon tokko mo,
ɓe njahraama yeeso maaɗa.
16Ɓe ɗon njahra ɓe bee seyo e welwelo,
ɓe ɗon nasta laamorde.
17Barkaama, ɓiɓɓe ma njooɗoto dow leeso laamu kaakiraaɓe muuɗum'en,
a ardinan ɓe dow lesdi fuu!
18Mi siftinoran gide garanɗe fuu innde ma,
ngam man ummaatooje maŋgtete haa foroy.