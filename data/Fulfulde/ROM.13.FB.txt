Ɗowtanaago marɓe laamu
1Sey koo moy ɗowtano marɓe laamu. Ngam kala laamu fuu iwi diga Allah. Kaŋko jo'ini laamuuji fuu. 2Ngam maajum koo moy tuurtani marɓe laamu, luuti umroore Allah. Tuurtooɓe pooɗanan ko'e muuɗum'en kiita. 3Baɗanɗo ko wooɗi hulataa ardiiɓe, sey baɗanɗo kalluɗum. To on ngiɗaa hulugo marɗo baawɗe, mbaɗe ko fotti, nden kam o manan on. 4Ngam marɗo laamu ɗon huuwana Allah haa o walla on waɗgo mbooɗeeŋga. Ammaa to on mbaɗi kalluɗum, doole on kula mo. Ngam o kuuwanoowo Allah, o woodi baawɗe hiitaago, Allah darni mo ngam haa o waŋgina tikkere Allah dow waɗanɓe halleende. 5Ngam maajum doole on ɗowtano mo, naa ngam tikkere Allah tan, ammaa ngam numooji ɓerɗe mon anndi ɗum pottuɗum boo.
6Ngam to marɓe laamu ɗon kuuwa kuugal nga'al, ɓe ɗon kuuwana Allah. Ngam maajum njoɓoton jomorgol boo. 7Ndokkite marɓe laamu ko haandani ɓe fuu, njoɓe jomorgol deydey ko haandani on yoɓugo, ɗowtane mo haandani ɗowtaneego, teddine mo haandani teddineego.
No yimɓe annoora njooɗorto
8To goɗɗo hokki on nyamaande, njoɓe mo nde. Sey yiide tan laato bana nyamaande nde on timmintaa yoɓugo caka mooɗon. Koo moy yiɗi keeddiɗɗum, hebbitini tawreeta. 9On anndi umrooje: “Taa waɗ njeenu, taa mbar-hoore, taa wujju, taa suuna.” Umrooje ɗe'e fuu mooɓaama nder umroore woore: “Yiɗ keeddiɗɗiraawo ma bana no a yiɗiri hoore ma.” 10Koo moy yiɗi keeddiɗɗum, waɗataa mo halleende. Ɗum yiide hebbitinta tawreeta.
11Mbaɗe ɗum, ngam on anndi saa'i waɗi jonta haa on pina diga ɗoyŋgol mon. Wakkati kisndam men ɓadi masin, ɓuri naane nde puɗɗunooɗen nuɗɗingo Jawmiraawo. 12Jemma jeŋngi masin, nyalawma ɓadake. Ngam maajum sey en acca huuwugo kuuɗe nyiɓre, en ɓorno balmi annoora. 13Sey mbaɗen ko fotti ngam en yimɓe nyalawma: Taa en mbaɗa pijirle kalluɗe, taa en nguyka, en acca boo daakaareeku e kuuɗe cemtiniiɗe e jokkirgol e kaajal. 14Acce Jawmiraawo Yeesu Almasiihu laamano ngeendam mon fuu. Taa cuklane suunooji mon, ngam taa ɗi njaalo on.