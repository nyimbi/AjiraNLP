Gi'ki njawdiri mbaalu e mbeewa
1Nder nduuɓu laamiiɗo Belsaccar tataɓu, min Daniyel, mi heɓi wahayu ɗiɗaɓu. 2Nder wahayu man, mi ɗonno haa laamorde Suuza nder lesdi Elam. Nde mi ɗon laara wahayu man, mi ɗon dari haa maayo Ulay. 3Mi tijji, nden ngi'mi njawdiri mbaalu ɗon dari haa fomoonde maayo. Ndi woodi luwe ɗiɗi juutɗe. Luwal gurtiiŋgal ɓaawo ɓuri aranal juutugo. 4Mi yi'i njawdiri man ɗon hawa gal hiirnaaŋge e woyla e fombina. Walaa ndabbaawa waawi dartanaago ndi, walaa baawɗo hisnugo diga baawɗe maari. Ndi waɗi ko ndi yiɗi, baawɗe maari ɓurti ɓesdugo.
5Saa'i mi ɗon numta ɗum, njawdiri mbeewa wari diga hiirnaaŋge, taaroyi duniyaaru fuu bilaa meemugo lesdi. Ndi woodi luwal kayɗiniiŋgal gootal caka gite maari. 6Ndi ɓaditi njawdiri mbaalu marndi luwe ɗiɗi ndi ngi'mi haa fomoonde maayo go, ndi ukkani njawdiri mbaalu bee semmbe maari fuu. 7Mi yi'i ndi ɓaditi ndi. Ndi hawi ndi bee tikkere, ndi yewi luwe maari ɗiɗi fuu. Njawdiri mbaalu go waawaay dartaago. Njawdiri mbeewa dofli ndi, dammi ndi, walaa kisnuɗo njawdiri mbaalu diga baawɗe maari.
8Baawɗe njawdiri mbeewa man ɓurti ɓesdaago. Ammaa nde baawɗe maari ɓurti ɓesdaago, luwal maari juutŋgal yewi. Haa pellel maagal luwe nayi kayɗiniiɗe ngurti, tiiti alkibilaaji nayi fuu. 9Kadiboo luwal pamaral goɗŋgal wurti haa gootal nder luwe nayi man. Nden ngal mawni masin gal fombina e fuunaaŋge e lesdi ɓurndi wooɗugo. 10Ngal mawni haa yotti jama'aare konu asama, ngal sakkini haa lesdi yeɓre nder maare, non boo koode goɗɗe, ngal dammi ɗe. 11Ngal mawni haa yotti mawɗo mooɓre konu asama, ngal ittani mo kirseteeɗi nyalaade nyalaade, ngal yibbini nokkuure maako seniinde. 12Daliila tuurtol, mooɓre konu asama hokkaama haa juŋngo luwal go, non boo kirseteeɗi nyalaade nyalaade fuu. Ngal do'an gooŋga, ko ngal waɗata fuu timman jam.
13Nden nanmi malaa'ikaajo ɗon wolwa. Malaa'ikaajo feere ƴami mo: “Haa ndey kuuje gi'aaɗe nder wahayu timmata? Haa ndey tuurtol nattinoowol duurata e kirseteeɗi nyalaade nyalaade mbilete? Ndey ɓe accata dammugo mooɓre konu asama e nokkuure seniinde?” 14O jaabi: “Sey to kiikiiɗe e fajiri ujine ɗiɗi e teemeɗɗe tati (2.300) caalake. Nden ɓe puɗɗitan kuugal haa nokkuure seniinde.”
Jibirilla fassitiri wahayu njawdiri mbaalu e mbeewa
15Min Daniyel mi ɗon numta wahayu man haa mi faama ko ngi'mi. Nden tagaaɗo bana neɗɗo dari yeeso am. 16Nden nanmi sawtu neɗɗo ɗon hoola haa maayo Ulay, o wi'i: “Jibirilla, faamtin mo ko o yi'i.” 17Jibirilla ɓaditi nokkuure nde mi ɗonno dari. Nde o wari, mi hultori masin, mi do'i, mi hippi haa lesdi. O wi'i yam: “Ɓii-Aadama, faamu ko ngi'ɗa ngam wahayu man laarani wakkati timmoode.” 18Nde o wi'i yam ɗum, faɗɗere hoosi yam, mi do'i, mi hippi haa lesdi. Ammaa o meemi yam, o darni yam haa nokkuure nde ngonnoomi. 19Nden o wi'i: “Haa mi anndine no tikkere Allah timmirta ngam wakkati timmoode darnaama.
20Njawdiri mbaalu bee luwe ɗiɗi ndi ngi'ɗa, ɗum laamiiɓe Mediya e Persiya. 21Njawdiri mbeewa boo, ɗum laamiiɗo Yunaniya. Luwal maŋngal caka gite maari, ɗum laamiiɗo arano. 22Luwe nayi gurtiiɗe haa pellel luwal aranal yaake ngal yewa, ɗum laamuuji nayi gurtotooɗi ummaatoore man, ammaa ɗi marataa baawɗe laamu aranu. 23Haa timmoode laamuuji ɗi'i, to hakkeeji hakke'en ɓe'e keewi, laamiiɗo feere, elewɗo, ƴoyɗo ummoto. 24O semmbiɗan, ammaa naa bee baawɗe hoore maako. O huuwan halkere hayɗinannde, o heɓan jaalorgal nder kuuɗe maako. O nattinan semmbiɗɓe, non boo ummaatoore senaaɓe. 25Daliila baawal rikici maako, o heɓan estugo yimɓe, o hafan, o halkan ɗuuɗɓe saa'i ɓe ɗon nder salaaman. O tuurtanan koo Laamiiɗo laamlaamɓe boo, ammaa o nattan – naa bee juŋngo neɗɗo. 26Wahayu kirseteeɗi kiikiiɗe e fajiri laaɓi. Ammaa an, jeeɗa, ngam ɗum laarani nyalɗe daayiiɗe.”
27Min Daniyel mi somi masin, mi nyawi nyalɗe ɗuuɗɗe. Nden mi ummi, mi huuwi kuugal am ngam laamiiɗo. Wahayu ngu sakli yam, mi faamaay ɗum.