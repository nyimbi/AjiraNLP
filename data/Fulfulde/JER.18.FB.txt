Alaama mahoowo payanɗe
1Jawmiraawo wolwani Yeremiya, wi'i: 2“Umma, yah haa saare mahoowo payanɗe, ton mi anndinte habaru am.” 3Mi yehi haa saare mahoowo payanɗe man. O ɗonno huuwa haa kuuwruɗum maako. 4Fayannde nde o ɗon maha, fottanaay mo. Ngam maajum o mahi fayannde feere bee loope man, bana ko fottani mo.
5Nden Jawmiraawo wolwani yam, wi'i: 6“Onon yimɓe Isra'iila, mi waawataa waɗugo on bana mahoowo payanɗe waarata loope na? Bana loope haa juŋngo mahoowo payanɗe, nonnon on laatori haa juŋngo am.” Nii Jawmiraawo wi'i. 7“Saa'i feere mi wi'an mi ɗoofa ummaatoore koo laamu, mi yibbina, mi halka ɗum. 8Ammaa to ummaatoore man wayliti, acci halleende muuɗum, nden kam mi faasitan waɗugo kalluɗum ko mbi'mi dow maare. 9Saa'i feere boo mi wi'an mi nyiɓa ummaatoore koo laamu, mi ɗisa ɗum. 10Ammaa to ummaatoore man waɗi kalluɗum yeeso am, to nde ɗowtanaaki yam, nden kam mi faasitan waɗugo booɗɗum ko mbi'mi dow maare. 11Jonta kadi, yeccu yimɓe Yahuuda e jooɗiiɓe haa Urusaliima: Ndaa nii Jawmiraawo wi'i: Mi ɗon taaskano on sarru, mi ɗon nufano on huunde hallunde. Lorte diga laabi mon kalluɗi, mbo'itine laabi mon e kuuɗe mon! 12Ammaa ɓe njaaboto: Aa'a, woodaa! Min tokkoto numooji amin, min mbaɗan ko ɓerɗe amin kalluɗe caatuɗe ngiɗi.”
13Ngam maajum Jawmiraawo wi'i: “Ƴame ummaatooje fuu. Moy meeɗi nanugo irin ɗu'um? Yimɓe Isra'iila mbaɗi nyidduɗum masin. 14Mallimallooje cuddataa geereeje kooseeje Libanon tum na? Ndiyamji peewɗi ilooji e kooseeje man ɓeeɓan na? 15Ammaa yimɓe ummaatoore am ngejjiti yam, ɓe ɗon ngulana labbi meere uurle. Ngam maajum ɓe pergi dow laabi maɓɓe, dow laabi ɓooymaaji. Ɓe ɗon tokko laabi ɗi ceekaaka. 16Ɓe laatini lesdi maɓɓe kulniindi, njawniindi haa foroy. Koo moy caalotooɗo hultoran, dimmban hoore mum, hayɗinan. 17Mi saŋkitan yimɓe am yeeso konne'en maɓɓe bana collaaje ɗe henndu fuunaaŋge umminta. To halkere maɓɓe wari, mi waylitanan ɓe ɓaawo am, mi wallataa ɓe.”
18Nden yimɓe mbi'i: “Ngare, en kaɓɓa dabare dow Yeremiya! Liman'en ekkitinooɓe en tawreeta ɗon foroy, hikma'en carwanto en tum, annabi'en ngaazoto wolde Allah foroy. Kallinen mo, taa kakkilanen bolle maako sam!”
19Yeremiya tori Allah, wi'i: “Yaa Jawmiraawo, jaɓ tornde am, nan ko konne'en am mbi'ata. 20Kadi halleende laatoto ngeenaari ngam mbooɗeeŋga na? Ammaa kamɓe ɓe ngasi ngaska ngam halkugo yam. Siftor no mi darori yeeso maaɗa, mi seetti ɓe ngam taa a waɗa ɓe fodde tikkere maaɗa! 21Ngam maajum yooftu ɓikkoy maɓɓe haa koy maaya bee weelo, koy mbare bee kaafahi! Rewɓe maɓɓe, sooynu ɓe ɓikkoy e worɓe! Waade nattina worɓe maɓɓe, suka'en mbare bee kaafahi nder haɓre! 22Nel mooɓre jaɓtooɓe bee juhuki dow maɓɓe, haa yimɓe nana bojji iwanɗi diga cuuɗi maɓɓe! Ɓe ngasi ngaska ngam naŋngugo yam, ɓe tuufani kosɗe am tuuforli. 23Ammaa an, yaa Jawmiraawo a anndi nufayeeje maɓɓe mbarooje ɗe ɓe nufi dow am. Taa yaafa zunuuba maɓɓe, taa sottin hakkeeji maɓɓe yeeso maaɗa! Accu ɓe ndo'o yeeso maaɗa, hiita ɓe saa'i tikkere ma!”