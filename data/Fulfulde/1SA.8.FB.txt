Isra'iila'en ɗaɓɓi laamiiɗo
1Nde Samuyila ndottidi, o waɗi ɓiɓɓe maako alkaali'en dow Isra'iila. 2Innde afo maako Yo'el, innde ɗiɗaɓo boo Abiya. Kamɓe ɓe alkaali'en haa Biirsaba. 3Ammaa ɓe tokkaaki misaalu baaba maɓɓe. Ɓe ɗaɓɓi riba, ɓe njaɓi ngeenaari zammba, ɓe cottini gooŋga wakkati kiita boo.
4Ngam maajum ndotti'en Isra'iila fuu mooɓti, ngari haa Samuyila haa Rama. 5Ɓe mbi'i mo: “Ndaa, a ndottidi, ɓiɓɓe ma tokkataako misaalu ma. Kadi, waɗan min laamiiɗo fodde al'aada ummaatooje fuu. Kaŋko o waɗana min kiita.” 6Haala ka seynaay Samuyila. O ƴami Jawmiraawo, 7ammaa kaŋko o jaabi Samuyila: “Waɗ ko ɓe mbi'i ma fuu. Naa an ɓe ngudini, ammaa ɓe ngudini yam min, ngam taa mi laamano ɓe. 8Diga ngurtinmi ɓe lesdi Misra haa wargo hannde ɓe acci yam haa ɓe ndewa ɗowanteeɓe woɗɓe. Ko ɓe mbaɗi yam foroy, kanjum ɓe mbaɗete an boo. 9Kadi nanan ɓe, ammaa faamtin ɓe booɗɗum no goɗɗo laamiiɗo laamoranto ɓe.”
10Bolle Jawmiraawo ɗe'e fuu, Samuyila yecci ɗe ummaatoore nde ƴamno mo laamiiɗo. 11O wi'i ɓe: “Annde ko laamiiɗo ɗaɓɓata haa mooɗon: O hoo'an ɓiɓɓe mon worɓe, o jo'ina woɗɓe maɓɓe dow moota pucci maako, woɗɓe laato wa'iiɓe pucci maako, woɗɓe boo njaha yeeso moota pucci maako bee kosɗe. 12O waɗan woɗɓe hoore'en dow honooɓe ujineere malla dow cappanɗe njowo, woɗɓe boo ndema gese maako, mooɓta ƴaamle maako malla ɓe mbaɗana mo balmi e ko mootaaji pucci e pucci mari haaje. 13O hoo'an ɓiɓɓe mon rewɓe boo, ɓe laato jillooɓe uurle malla defooɓe malla tamsooɓe haa saare maako. 14O hoo'an gese mon ɓurɗe wooɗugo, demetirle mon e gese inabooje e gese jaytunje, o hokka ɗe saraaki'en maako. 15O hoo'an zakka haa ɓenndalooje gese mon fuu ngam haa o yoɓa saraaki'en maako e huuwooɓe maako. 16O hoo'an huuwooɓe mon worɓe e rewɓe e suka'en mon suɓaaɓe e bamɗe mon, ngam humtugo haajeeji maako. 17O hoo'an zakka haa dammooji mon, onon boo on fuu on laatoto maccuɓe maako. 18To ɗum laatake bana nii, on mboyan ngam daliila laamiiɗo mo ɗaɓɓoton hannde. On mboyanan Jawmiraawo, ammaa kaŋko o nanantaa on nyalaade maajum.”
19Ammaa yimɓe cali nanango Samuyila. Ɓe mbi'i: “Naa non! Sey min keɓa laamiiɗo 20haa nannden bee ummaatooje goɗɗe fuu. Kaŋko o waɗana min kiita, o ardo min nder konuuji.” 21Samuyila nani ko ɓe mbi'i fuu, yecci ɗum Jawmiraawo. 22Jawmiraawo wi'i mo: “Waɗ ko ɓe ngiɗi, waɗan ɓe laamiiɗo.” Nden Samuyila wi'i ɓe ɓe koota, koo moy haa wuro mum.