Habaru do'ere Niniwe
1Ndaa gooynoowo habaru salaaman ɗon dow kooseeje, ɗon wara. An Yahuuda, waɗ juulɗe ma, hebbin togayeeje ma. Ngam kalluɗo meetataa saalaago caka mooɗon, o nattidi.
2An Niniwe, nattinoowo ɗon wara haɓugo bee maaɗa. Aynu suudu ma semmbiɗndu, aynu laabi ma, taada, semmbiɗiɗ booɗɗum! 3Ngam Jawmiraawo ɗon wartira maŋngu Yaakubu e ngu Isra'iila, koo nde hippooɓe mbili Isra'iila, nattini lice inabohi man.
4Bawarɗe honooɓe nattinoowo go mbooji. Semmbiɗɓe maako ɗon ɓorni limce boɗeeje. O ɗon darna mootaaji maako bana jame yiite jaynanɗe, ɓe ɗon ndimmbina labbe maɓɓe. 5Mootaaji pucci ɗon caamna dow laabi, ɗon njaawa haa babe koo toy. Nanndu maaji bana jame yiite, koo toy ɗi jaawɗi bana ma'e. 6O ewnoto mawɓe honooɓe maako semmbiɗɓe, ammaa ɓe pergoto nder yahdu maɓɓe. Ɓe njaawan yahugo gal mahol berniwol, ɓe ndarni kuuje aynooje ton. 7Dammuɗe maaje ɗon maɓɓiti, laamorde ɗon yibba. 8Ɓe ngurtini debbo laamiiɗo, ɓe dahi mo. Horɓe maako ɗon mboya bana pooli, ɓe ɗon piya biɓɓe maɓɓe. 9Ɓooyma berniwol Niniwe nanndino bee weendu heewndu ndiyamji. Ammaa ndaa yimɓe ɗon ndogga diga maagol! Ndare, ndare! Ammaa walaa mo yeesititto. 10Kooce cardi! Kooce kaŋŋeeri! Woodi ndesaaje ɗe timmataa sam e kuuje ɗuuɗɗe feere feere marɗe saman. 11Koo ɗume fuu yaaɓaama e jaɓtaama e wonnaama koo toy! Ɓerɗe yimɓe ta'i, koppi maɓɓe ɗon ndiwno, keeci maɓɓe fuu ɗon tampi, geese maɓɓe fuu ɗon nyiɓɓi.
12Toy ɗowirde barooɗe e nokkuure haa ɓiɓɓe maaje nyaamata? To mbarooga dilli tefoygo nyaamdu, walaa mo ɓillata ɓiɓɓe maaga. 13Mbarooga faɗɗi, seeki kuuje ladde ngam mbarookoy maaga e ngam barooɗe maaga debbe, hebbini lowol mum bee keɓal, joonde mum boo bee kusel kuuje paɗɗaaɗe. 14Jawmiraawo honooɓe asama wi'i: “Mi ɗon monni ma. Mi wulan mootaaji pucci konu ma haa cuurɗe ummo. Kaafahi nyaaman mbarookoy maaɗa. Mi nattinan keɓal ma haa lesdi. Daaɗe nelaaɓe ma meetataa naneego.”