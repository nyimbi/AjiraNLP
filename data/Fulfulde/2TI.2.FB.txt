Soojeejo Almasiihu koolaaɗo
1An kam, ɓiŋngel am, semmbiɗiɗ nder mo'ere nde keɓɗen haa Yeesu Almasiihu. 2E ko nanɗa haa am yeeso seedooɓe ɗuuɗɓe, halfin ɗum yimɓe hoolaaɓe, waawanɓe ekkitingo woɗɓe.
3Munyan bone bana am, bana soojeejo Yeesu Almasiihu koolaaɗo. 4Walaa soojeejo suklanto kuuje goɗɗe, ngam o yiɗi jaagorɗo maako yerdo mo. 5Non boo baɗoowo gala. To o ɗowtanaaki umrooje gala, o heɓataa keɓal jaalorgal. 6Haandi demoowo torriiɗo ɗuuɗɗum aarta yimɓe nyaamugo ƴaamle ngesa muuɗum. 7Numtu ko mbi'mi, ngam Jawmiraawo faamtinte koo ɗume fuu.
8Siftor Yeesu Almasiihu, ummitiiɗo diga maayde, mo danygol Daawuda, fodde Linjiila ka ngaazinanmi. 9Ngam daliila Linjiila ka'a mi ɗon munyana bone, koo jonta boo mi kaɓɓaaɗo bee callallu bana kalluɗo. Ammaa wolde Allah kam haɓɓaaka. 10Ngam man mi ɗon munyana koo ɗume fuu daliila suɓaaɓe Allah, ngam haa kamɓe boo ɓe keɓa kisndam ngonɗam nder Yeesu Almasiihu e tedduŋgal duumiiŋgal. 11Ndaa wolde hoolniinde:
To en maaydi bee maako, en ngeeɗidan bee maako boo.
12To en ɗon munyana bone, en laamoto bee maako boo.
To en ngeddi mo, kaŋko boo o yeddan en.
13To en laataaki hoolaaɓe, kaŋko o tabiti o koolniiɗo, ngam o waawataa yeddugo ko o wi'i.
Kuuwoowo gerdaaɗo
14Ndaa ko a siftinorta nuɗɗinɓe bee hunnugo ɓe yeeso Allah: Taa ɓe njokkira dow bolle. Jokkirli man nafataa koo ɗume, sey wonnugo nanooɓe. 15Tiina haa a waŋga yeeso Allah a gerdaaɗo, a kuuwoowo mo semtataa huuwugo kuugal mum, a anndinoowo kubar gooŋga kal-kal bana no fotti. 16Seedu bee haalaaji baaɗɗi geddooji, ngam waɗooɓe ɗi ɗon ɓesdo daayaago kulol Allah. 17Ekkitinol maɓɓe nanndi bee huuduure layannde. Himeneyus e Filetus ɗon nder maɓɓe. 18Kamɓe ɓe celi laawol gooŋga, ɓe ɗon mbonna nuɗɗinki woɗɓe bee wi'go ummitineeki maayɓe waɗi, timmi. 19Ammaa caɓɓawal cemmbiɗŋgal ngal Allah wallini, ɗon tabiti. Ndaa ko winnda dow maagal: “Jawmiraawo anndi yimɓe muuɗum.” Non boo: “Ewnotooɗo innde Jawmiraawo fuu, sey acca waɗugo halleende.”
20Nder saare mawnde, woodi kuuwruɗe ɗe cardi malla kaŋŋeeri, ammaa naa kanje tan, woodi boo ɗe leɗɗe e ɗe loope. Goɗɗe ɗon ngam kuuɗe marɗe saman, goɗɗe boo ngam kuuɗe famɗa-samanje. 21To goɗɗo laɓɓini hoore mum diga kuuje kalluɗe ɗe mbi'mi, nden kam o laatoto kuuwruɗum marɗum saman, cenaaɗo, nafanɗo jawmiiko, taaskitinaaɗo ngam kuuɗe booɗɗe fuu. 22An, reenta e suunooji sukaaku, ɗaɓɓu adilaaku e nuɗɗinki e yiide e salaaman bee torotooɓe Jawmiraawo bee ɓerɗe laaɓɗe. 23Ammaa sala gaabi paataaɗi, kumaaɗi ngam a anndi ɗi umminan jokkirli tan. 24Ammaa maccuɗo Jawmiraawo, taa jokkira, sey o laato ɗelma-gikkuujo haa koo moy fuu, baawɗo ekkitingo, munyɗo, 25sey o elta dartanooɓe gooŋga bee yaŋkinaare. Teema Allah hokkan ɓe laawol haa ɓe tuuba, ɓe paama gooŋga, 26ɓe keɓta hakkiilooji maɓɓe, ɓe kisa tuuforgol Iblisa naŋngunooɗo ɓe, haa ɓe tokko muuyo maako.