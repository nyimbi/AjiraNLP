Koŋngol dow Urusaliima
1Ndaa koŋngol dow Waadiwol Wahayuuji. Koni yimɓe ma fuu mba'i dow soorooji, 2an berniwol keewŋgol hoolo e laanyotiral, berniwol ceyiiŋgol?
Mbaraaɓe ma, naa ɗum mbaraaɓe kaafahi, naa ɗum do'iiɓe nder haɓre. 3Ardiiɓe konu ma fuu ndoggi. Fiɗooɓe lagaaje kaɓɓi ɓe. Yimɓe ma fuu kaɓɓidaama hawtaade yaake ɓe ɗonno ndogga daayiiɗum. 4Ngam maajum mbi'mi: Taa ndaareeɗam, haa mi woya bojji naawɗi! Taa tiine de'itingo yam dow halkere ummaatoore am! 5Ngam Allah, Jawmiraawo honooɓe asama waddi nyalaade saklere e nattere e njiiɓru nder Waadiwol Wahayuuji: Mahi ngibbinaama e gookaali ɗon ummo heedi kooseeje.
6Honooɓe Elam ngardi bee lagaaje e kuri, bee mootaaji pucci e wa'iiɓe pucci. Honooɓe Kir taaskitini bawarɗe muuɗum'en. 7Waadiiji Yahuuda ɓurɗi wooɗugo keewi mootaaji pucci, wa'iiɓe pucci ɗon ndari yeeso dammuɗe Urusaliima, ɓe taaskanake kippol. 8Jawmiraawo itti aynol Yahuuda.
Saa'i man on kuuciti gal balmi mon haa Suudu Laynde. 9On ngi'i gibbe ɗuuɗɗe nder mahi berniwol Daawuda. On mooɓti ndiyamji haa weendu lesru. 10On limi cuuɗi Urusaliima, on ngibbini cuuɗi ngam semmbiɗingo mahol taariiŋgol berniwol. 11On mbaɗi okoloore hakkunde mahi ɗiɗi ngam mooɓtugo ndiyamji ilanɗi diga weendu ɓooymaaru. Ammaa on ngartanaay Allah baɗɗo kuuje ɗe'e, on ndaaraay taaskitinɗo ɗum diga ɓooyma. 12Allah Jawmiraawo honooɓe asama ewni on nyalaade man haa on mboya, on cuno, on pemmba ko'e mon, on kadda limce buhuuje. 13Ammaa onon on ceyi, on mbelmbelti, on kirsi na'i e baali, on nyaami kusel, on njari inaboojam. On mbi'i: “Nyaamen, njaren, ngam jaŋngo en maayan!” 14Jawmiraawo honooɓe asama wolwani yam, wi'i: “On njaafantaake aybewol ngo'ol haa to on maayi. Min Allah Jawmiraawo honooɓe asama wi'i ɗum.”
Eliyakim heɓan joonde Sebna
15Ndaa nii Allah, Jawmiraawo honooɓe asama wi'i yam: “Umma, yah haa saraakiijo oo, haa Sebna, kaliifaajo laamorde, wi' mo: 16Ɗume a mari haa ɗo, bannda moy ɗon wondi bee ma, haa ngasana hoore ma yenaande dow towndiire e keɓana hoore ma saare nder tapaare? 17Ndaa, Jawmiraawo sakkinte daayiiɗum! O naŋngete bee semmbe, 18o taggete bana taggol gaaraaji, o sakkinte bana tamre haa lesdi njaasndi, ton maayata. Ton boo mootaaji pucci ma booɗɗi njahata, an gadduɗo toskaare dow saare jawma. 19Jawmiraawo riiwete e joonde ma, jippinte e nokkuure ma townde.”
20Jawmiraawo anndini Sebna: “Nyalaade man mi ewnoto suka am Eliyakim ɓii Hilkiyya. 21Mi ɓornan mo limce ma, mi taadan mo taadorgol ma. Mi waɗan baawɗe ma haa juŋngo maako. O laatanto jooɗiiɓe nder Urusaliima e yimɓe Yahuuda baaba. 22Mi wallinan maɓɓitirɗum saare Daawuda dow balawal maako. To o maɓɓiti, walaa maɓɓoowo. To o maɓɓi boo, walaa maɓɓitoowo. 23Mi ɗisan mo bana suufuure haa nokkuure saatunde. O laatanto saare baaba maako daliila tedduŋgal.
24Ammaa deerɗiiko'en e banndiiko'en fuu laatanto mo doŋngal. Ɓe ɓiloto haa maako bana payanɗe e bulki e taasaaje e pehe ɓilirte haa suufuure ɗisiinde.” 25Jawmiraawo honooɓe asama wi'i: “Saa'i man suufuure ɗisiinde haa nokkuure saatunde ɗistoto, yanan. Doŋngal ɓilaaŋgal dow maare nattan.” Jawmiraawo wi'i ɗum.