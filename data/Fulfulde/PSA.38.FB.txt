Tornde toonyaaɗo
1Yimre Daawuda ngam ciftinorki.
2Yaa Jawmiraawo, taa hiitam bee tikkere ma,
taa ɓoccam nder ɓernuki ma!
3Ngam kuri ma piɗi yam,
juŋngo ma teddani yam.
4Ngam daliila tikkere ma mi walaa njamu,
i'e am nyawi ngam hakkeeji am.
5Ngam aybeeji am towi ɓuri darnde am.
Ɗi teddani yam bana doŋngal tedduŋgal.
6Kuuduuje am nyoli, ɗon kacca,
ngam daliila faataare am.
7Mi turiiɗo, mi tampi masin,
mi ɗon nyalla nder mettamɓeram.
8Ɓooƴe am ɗon ngula bana yiite,
ɓanndu am walaa njamu sam.
9Mi tampuɗo masin, semmbe am fuu jinni,
ɓernde am torrake, mi ɗon otta ngam bone.
10Yaa Jawmiraawo, a anndi ko ngiɗmi,
uumaali am fuu cuuɗanaaki ma!
11Ɓernde am ɗon fiita, semmbe am jinni, gite am purɗi.
12Soobiraaɓe am e wondunooɓe bee am ndaayake yam
ngam daliila kuuduuje am
koo banndiraaɓe am boo ndaaytake yam masin.
13Yiɗɓe mbarugo yam ɗon tuufna tuuforli,
tefanɓe sarrugo yam ɗon mbolwa ngam halkugo yam,
ɗon nyalla haɓɓugo dabareeji dow am.
14Min mi laatake bana paho, mi nanataa,
mi ɗon bana muukaajo, mi wolwataa.
15Mi laatake bana goɗɗo mo nanataa,
mo waawataa jaabaago.
16Mi tammorake ma, an, yaa Jawmiraawo!
Jawmiraawo Allah am, an jaabanto yam!
17Ngam mi wi'i: Taa konne'en am ceyo daliila am,
taa ɓe mawnito to kosɗe am ndimmbake.
18Ngam mi ɓadake do'aago,
naaworlaaji am accaay yam.
19Ngam, mi ɗon waŋgina aybe am,
mi cakliiɗo ngam daliila hakke am.
20Konne'en am ɗon ngeeɗa booɗɗum, ɓe semmbiɗɓe,
wanyɓe yam bilaa hujja, ɓe ɗuuɗɓe.
21Warjotooɓe mbooɗeeŋga am bee halleende ɗon kaadanammi,
ngam mi yiɗi waɗugo ko fotti.
22Taa wudinam, yaa Jawmiraawo!
Taa daayam, yaa Allah am!
23Yaawɗa war wallam!
Yaa Jawmiraawo, Kisnoowo yam!