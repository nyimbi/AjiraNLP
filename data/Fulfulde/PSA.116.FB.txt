Yettoore daɗɗo maayde
1Mi yiɗi Jawmiraawo,
ngam o nani tornde am,
2o heɗitake yam.
Mi toroto mo balɗe am fuu.
3Waade haɓɓi yam bee ɓoggi mum,
joonde maayɓe ukkani yam saklere,
mi fotti bee ɓillaare e suno.
4Nden ewniimi innde Jawmiraawo:
“Yaa Jawmiraawo, useni, hisnam!”
5Jawmiraawo woni kinnotooɗo, adiliijo,
Allah men woni enɗoowo.
6Jawmiraawo ɗon ayna humaki'en,
yaake mi tampuɗo, o walli yam.
7Ɓernde am, de'itu,
ngam Jawmiraawo woonani yam!
8A hisni yam maayde,
woosti gonɗi am, haɗi kosɗe am fergaago.
9Jonta mi ɗon yeeɗa yeeso Jawmiraawo
nder lesdi yeeɗɓe.
10-11Mi wi'no: “Mi ɗon tampi masin.”
Nder saklere am mbi'mi: “Yimɓe fuu ɗon pewa.”
Bee man fuu mi ɗon nuɗɗini Allah Jawmiraawo.
12Ɗume mbaawanmi hokkugo Jawmiraawo
ngam kuuɗe booɗɗe ɗe o huuwi ngam am fuu?
13Mi lii'anto Jawmiraawo dokkal dufeteeŋgal
ngam o hisni yam,
mi ewnoto innde maako.
14Mi hebbinanan Jawmiraawo togayeeje am
yeeso ummaatoore maako fuu.
15To gooto nder hoolaaɓe Jawmiraawo maayi,
ɗum naawan Jawmiraawo masin.
16Yaa Jawmiraawo, mi maccuɗo ma.
Mi maccuɗo ma, ɓii korɗo ma,
an a rimɗini yam.
17Mi yettete bee kirseteeŋga,
mi ewnoto innde ma.
18Mi hebbitinan togayeere am
heedi Jawmiraawo haa yeeso ummaatoore maako,
19haa dalde haykaliiru Jawmiraawo nder Urusaliima.
Halleluya!