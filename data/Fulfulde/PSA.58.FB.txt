Tornde ngam kiita dow kalluɗo
1Ngam kaliifaajo gime fodde daande “Taa wonnu”. Yimre Daawuda.
2Onon mawɓe, on ɗon kiitoro gooŋga bee jeeɗaago na?
On ɗon mbaɗana ɓiɓɓe Aadama kiita ngooŋɗuka na?
3Walaa! On ɗon kiito bee sooynde adilaaku bee anniya,
on ɗon mbaɗa toonyaare nder lesdi.
4Halluɓe mbonnake diga reedu daada muuɗum'en,
fewooɓe ɗon mboofa diga danyeeki muuɗum'en.
5Ɓe keewi tooke bana poosokje, ɓe ɗon cukka noppi maɓɓe bana culanndi pahri,
6ndi nanataa sawtu pijiroowo ndi,
koo sawtu annduɗo bolle hiilugo ndi.
7Yaa Allah, yew nyii'e maɓɓe!
Fusu galaŋge barooɗe ɗe'e, yaa Jawmiraawo!
8Sey ɓe majja bana ndiyamji ilanɗi,
kuri ɗi ɓe piɗata, taa ɗi kaldo.
9Ɓe njoora bana ɓii hoonyoldu wurtiindu suudu maaru,
ɓe laato bana ɓiŋngel dufaaŋgel ngel meeɗaay yi'ugo naaŋge.
10Hiddeko payanɗe mooɗon ngaywa,
Allah ruuynan leɗɗe koo jamnaaɗe koo ɗe njamnaaka, gonɗe les maaje.
11Adiliijo seyoto to o yi'i no Allah waatirto halluɓe,
o lootan kosɗe maako bee ƴiiƴam hakke'en.
12Yimɓe mbi'an: “Fakat, adiliijo heɓan mbarjaari!
Fakat Allah kiitoowo duniyaaru ɗon!”