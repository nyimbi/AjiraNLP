1Ɓiɗɗo kakkilɗo jaɓan elto baaba mum,
ammaa nanaro nanataa feloore.
2Booɗɗo haaran bee nafuuda bolle mum booɗɗe,
ammaa zammbooɓe ɗaɓɓan toonyaaŋge.
3Aynanɗo hunnduko mum aynan yoŋki mum,
ɗuuɗa-haalaajo halkan.
4Mbaateendamjo ɗaɓɓan, o heɓataa,
ammaa tiiniiɓe keɓan ko ɓe ngiɗi.
5Gooŋgaajo ɗon wanya fewre,
ammaa kalluɗo waɗan cemtiniiɗum e toskiiɗum.
6Adilaaku aynan laaɓɗo,
ammaa halleende halkan marɗo hakke.
7Oo ɗon riskitino, o walaa koo ɗume,
oya ɗon laafitino, o mari ɗuuɗɗum.
8Diskuɗo soottan yoŋki mum bee jawdi mum,
ammaa fasooɓe kulnataa talakaajo.
9Adiliijo nanndi bee jayŋgol laaɓŋgol,
kalluɗo nanndi bee pittirlayel nyifanŋgel.
10Mawnitaare umminan jokkirgol tan,
ammaa hikma wondan bee jaɓanɓe sawari.
11Jawdi mooɓtaandi bee jaawal jinnan jaawɗum,
mooɓteteendi seɗɗa seɗɗa ɓesdoto.
12Juttingo tammunde nyawnan ɓernde,
ammaa heɓugo yela mum woni lekki ngeendam.
13Mo yawi sawari, waɗan asar,
mo yerdi umroore, heɓan mbarjaari mboondi.
14Anndinol hikmaajo woni seeɓoore ngeendam,
ngol wallete daɗugo tuuforli maayde.
15Hakkiilo wooɗŋgo heɓnan yerduye,
ammaa faasiki'en ɗon tokko laawol halkere.
16Kakkilɗo waɗan kuuje fuu bee anndal,
ammaa paataaɗo we'itan faataare mum.
17Nelaaɗo kalluɗo ɓadinan sarru,
ammaa nelaaɗo gooŋgaajo waddan jam.
18Laafere e mbustu laatanto koo moy sali elto,
ammaa kakkilananɗo feloore heɓan tedduŋgal.
19Heɓugo yela welanan ɓernde,
ammaa faataaɓe ngiɗaa daayaago halleende.
20To a yahdi bee hikma'en, a heɓan hikma,
to a soobri bee faataaɓe, a yi'an bone.
21Sarru ɗon taasna marɓe hakke,
ammaa hayru woni ngeenaari adili'en.
22Booɗɗo heɓnan taaniraaɓe mum ndonŋgu,
ammaa jawdi baɗɗo hakke laatanto adiliijo.
23Ngesa ka laafuɗo remi ɗum, fuɗnan nyaamdu ɗuuɗndu,
ammaa halkere ukkanto cooyɗo gooŋga.
24Mo ɓoccataa ɓiyum, yiɗaa ɗum,
giɗɗo ɗum fuɗɗan eltugo ɗum law.
25Adiliijo nyaaman, haaran,
ammaa deeɗi halluɓe maatan weelo.