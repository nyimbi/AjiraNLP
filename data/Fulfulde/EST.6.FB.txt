Toskaare Hamman e tedduŋgal Mardokay
1Jemmaare nde'e laamiiɗo waawaay ɗaanaago. O umri ɓe ngaddana mo Deftere Siftinorde Habaruuji Nyalaaɗe. Goɗɗo jaŋngani mo nde. 2Ɓe tawi ko winnda dow Mardokay mo waŋgini nufaye Bigetan e Teres, saraaki'en aynooɓe dammugal suudu laamiiɗo, sortaaɓe yiɗnooɓe mbargo laamiiɗo Ahasuwerus. 3Laamiiɗo ƴami: “Tedduŋgal ngale e maŋngu nguye o heɓi ngam maajum?” Sukaaɓe maako njaabi: “Koo ko o heɓi.” 4Laamiiɗo ƴami fahin: “Moy woni haa daldal saare?” – Saa'i man Hamman nastino daldal suudu laamiiɗo yaasiwal ngam toraago mo o umra ɓilugo Mardokay haa leggal ngal o taaskitini ngam maako. – 5Sukaaɓe laamiiɗo njaabi: “Hamman ɗon dari haa daldal saare.” Laamiiɗo wi'i mo o nasta. 6Hamman nasti. Laamiiɗo ƴami mo: “Ɗume haandani goɗɗo mo laamiiɗo yiɗi teddingo?” Hamman numi nder ɓernde muuɗum: “Moye laamiiɗo yiɗi teddingo, sonaa min?” 7Ngam maajum o jaabi: “Goɗɗo mo ngiɗɗa teddingo, barkaama – 8sey ɓe ngadda alkibbaare nde an a meeɗi ɓornaago e puccu ngu a meeɗi wa'aago bee meetaleewol laamu dow hoore maagu. 9Gooto nder saraaki'en ma ɓurɓe maŋngu, tedda-asliijo hoo'a alkibbaare man e puccu man, barkaama, o ɓorna goɗɗo mo ngiɗɗa teddingo, o wa'ina mo dow puccu, o saalina mo haa daldal berniwol, o wooyna yeeso maako: Bana nii laamiiɗo waɗanta goɗɗo mo o yiɗi teddingo ɗum.” 10Laamiiɗo wi'i Hamman: “Law, hoo'u alkibbaare e puccu bana mbi'ɗa, waɗan ɗum fuu Mardokay Yahuuduujo mo ɗon haa pellel kuugal mum, haa yolnde laamiiɗo. Taa yejjitu koo ɗume nder ko mbi'ɗa fuu.”
11Hamman hoo'i alkibbaare e puccu, ɓorni Mardokay, wa'ini mo dow puccu, saalini mo haa daldal berniwol, wooyni yeeso maako: “Bana nii laamiiɗo waɗanta goɗɗo mo o yiɗi teddingo.” 12Nden Mardokay lorti pellel kuugal mum, haa yolnde laamiiɗo. Ammaa Hamman yaawɗi hooti, o cuniiɗo, o wiirni yeeso maako boo. 13O yecci debbo maako Zeres e soobiraaɓe maako ko heɓi mo. Dawrooɓe maako e debbo maako Zeres mbi'i mo: “A fuɗɗi leestugo yeeso Mardokay. To o Yahuuduujo fakat, nden kam a waawataa jaalaago mo, ammaa a do'oto yeeso maako.” 14Saa'i ɓe ɗon mbolida tawon, sortaaɓe laamiiɗo ngari ngam yahrugo Hamman bee jaawal haa nyaamduuji ɗi Asta waɗno.