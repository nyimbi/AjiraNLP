1Ngam daliila Siyona mi jeeɗataako. Ngam daliila berniwol Urusaliima mi de'itittaa, haa to adilaaku maagol waŋgi bana ɗelko naaŋge, kisndam maagol boo bana jamre yiite. 2Ummaatooje ngi'an adilaaku maaɗa, laamiiɓe fuu ngi'an tedduŋgal maaɗa. Ɓe ewnirte bee innde hesre nde Jawmiraawo taynorto ɗum. 3A laatoto meetaleewol ɗelkanŋgol haa juŋngo Jawmiraawo, a meetaleewol laamiiɗo haa newre Allah maaɗa. 4A meetataa wi'eego: Accaaɗo. Ɓe meetataa wi'ugo lesdi ma: Geewaaɗo. Ammaa ɓe mbi'ete: Ceynanɗo Jawmiraawo, lesdi ma boo: Te'aaɗo. Ngam Jawmiraawo seyorto ma, o laatanto lesdi ma bana ɓaŋɗo. 5Bana suka te'irta paanyo debbo, non nyiɓtoowo ma haɓɓan teegal bee maaɗa. Bana ɓaŋɗo seyorto ɓaŋgeteeɗo, non Allah maaɗa seyorto ma.
6An Urusaliima, mi darni aynooɓe dow mahi ma. Jemma bee naaŋge fuu ɓe njeeɗataako sam. Onon siftinoranɓe Jawmiraawo ko o huni, taa ciwte! 7Taa acce mo o siwto, sey to o dartini Urusaliima, o wartiri ngol daliila maŋgtoore haa duniyaaru fuu. 8Jawmiraawo hunori bee juŋngo mum nyaamo, semmbiɗŋgo: “Mi meetataa nyaamnugo konne'en mon alkamaari mon, jananɓe meetataa yarugo inaboojam mon ɗam keɓɗon bee kuugal mon caatuŋgal. 9Ammaa mooɓtanɓe alkamaari, kamɓe nyaamata ndi, ɓe maŋgtan Jawmiraawo, ittanɓe inabooje njaran inaboojam nder daldal suudu am seniindu.”
10Caale! Ngurte yaasi berniwol! Mbaɗane ummaatoore laawol! Ceeke buuwol, itte kaa'e! Ɓaŋgte tuutawal dow ummaatooje! 11Ndaa, Jawmiraawo ɗon yeeyna haa yotti keeri duniyaaru: “Mbi'e Siyona: Kisndam ma ɗon wara. Mbarjaari maako ɗon bee maako, ngeenaari maako ɗon ardo mo. 12Ɓe wi'eteeɓe ummaatoore seniinde, soottaaɓe Jawmiraawo. Urusaliima boo, yimɓe mbi'ete Berniwol ngol Allah yiɗi, berniwol ngol accataake.”