Balndi dow ɓaŋgal
(Luka 14:15-24)
1Kadiboo Yeesu waɗani ɓe balndi, wi'i ɓe: 2“Laamu asamanji nanndi bee laamiiɗo mo waɗi juulde ɓaŋgal ɓiyum. 3O neli suka'en maako haa ewnaaɓe haa nyaamdu juulde man, ammaa ɓe cali wargo. 4Fahin o neli suka'en feere bee umroore bana ni'i: Mbi'e ewnaaɓe: Ga'i am e nyalbi am payɗi kirsaama, nyaamdu defaama jonta, kuuje fuu taaskitinaama, ngare haa juulde ɓaŋgal. 5Ammaa ewnaaɓe kakkilanaay ɗum, ɓe ndilli: Goɗɗo haa ngesa muuɗum, goɗɗo boo haa filu muuɗum, 6luttuɓe naŋngi suka'en laamiiɗo go, ɓe torri ɓe, ɓe mbari ɓe. 7Laamiiɗo ɓerni, neli sooje'en muuɗum, ɓe mbari mbarooɓe ko'e ɓe'e, ɓe nguli wuro maɓɓe boo. 8Nden o wi'i suka'en maako: Nyaamdu juulde ɓaŋgal defaama, ammaa ewnaaɓe ke'aay wargo. 9Ngam maajum njehe haa kawtirɗe laabi fuu, ewne mo tawɗon fuu haa juulde ɓaŋgal. 10Sukaaɓe go njehi haa laabi, ɓe tawi halluɓe e wooɗɓe fuu, ɓe mooɓti ɓe. Suudu ɓaŋgal heewi ewnaaɓe.
11Laamiiɗo nasti ngam laarugo ewnaaɓe. Ton o yi'i goɗɗo, mo ɓornaaki limce ɓaŋgal. 12O wi'i mo: Soobaajo am, noy a nastiri haa ɗo bilaa toggoore ɓaŋgal? O waawaay jaabaago mo sam. 13Nden laamiiɗo wi'i jaggiiɓe muuɗum: Kaɓɓe kosɗe maako e juuɗe maako, ngudine mo yaasi nder nyiɓre, o woya, o hirƴindira nyii'e ton.” 14Ngam woodi ewnaaɓe ɗuuɗɓe, ammaa suɓaaɓe kam ɗuuɗaay.
Jomorgol ngam laamiiɗo
(Markus 12:13-17; Luka 20:20-26)
15Nden Farisa'en njehi, mbaɗi sawari ngam naŋngugo Yeesu nder bolle muuɗum nder tuuforgol. 16Ɓe neli pukara'en maɓɓe bee yimɓe Hirudus haa Yeesu, ɓe mbi'i mo: “Moodibbo, min anndi walaa ko yaalu ma bee goɗɗo, a senndindirtaa yimɓe, a ɗon anndina laawol Allah bee gooŋga. 17Wi' min ko a numata: Ɗum kaanduɗum hokkugo laamiiɗo Roma jomorgol na malla naa non?” 18Ammaa Yeesu anndi numo maɓɓe halluŋgo, o wi'i ɓe: “Hey onon naafiki'en, koni on tuufani yam tuuforgol? 19Kolleeɗam ceede ɗe ɓe njoɓrata jomorgol.” Ɓe ngaddani mo suleyre. 20Nden Yeesu ƴami ɓe: “Suura e innde moy ɗo?” 21Ɓe mbi'i mo: “Kaysara, laamiiɗo Roma jeyi.” Yeesu wi'i ɓe: “Nden kam njoɓe Kaysara ko haanani mo, ndokke Allah boo ko haanani Allah.”
22Nde ɓe nani jaawaabu man, ɓe kayɗini, ɓe ndilli, ɓe acci mo.
Ƴamol dow ummitineeki maayɓe
(Markus 12:18-27; Luka 20:27-40)
23Nyalaade man Saduki'en, wi'anɓe maayɓe ummitittaako, ngari haa Yeesu. Ɓe ƴami mo: 24“Moodibbo, Muusa wi'i: To goɗɗo maayi, walaa ɓikkoy, sey deerɗiiko te'a debbo maako ngam haa o heɓana maayɗo ɓikkoy. 25Woodino haa amin deerɗiraaɓe njoweeɗiɗo. Arano te'i debbo, maayi, heɓaay ɓikkoy. Bana nii o accani deerɗiiko debbo maako. 26Ɗum laati bana non dow ɗiɗaɓo, dow tataɓo haa yotti joweeɗiɗaɓo. 27Ɓaawo maɓɓe fuu, debbo boo maayi. 28Nyannde ummitineeki maayɓe kam, debbo oo laatanto moy caka maɓɓe? Nde nii ɓe fuu ɓe te'ino mo.”
29Ammaa Yeesu jaabi ɓe: “On ɗon mboofa masin! Ngam on anndaa ko winnda nder Defte Ceniiɗe, on anndaa baawɗe Allah boo. 30To maayɓe ummitake, walaa teegal fahin, ammaa ɓe laatoto bana malaa'ika'en haa asama. 31On njaŋngaay ko Allah wolwani on dow ummitineeki maayɓe na? O wi'i: 32Min woni Allah Ibrahiima e Allah Isiyaaku e Allah Yaakubu. Mi Allah yeeɗɓe naa mo maayɓe!”
33Ekkitinol maako hayɗini mooɓe nanɗe mo fuu.
Umroore ɓurnde mawnugo
(Markus 12:28-34; Luka 10:25-28)
34Nde Farisa'en nani no Yeesu je'iniri Saduki'en, ɓe mooɓtotiri. 35Gooto maɓɓe, moodibbo tawreeta waɗani Yeesu ƴamol ngo'ol ngam jarribaago mo: 36“Moodibbo, umroore ndeye ɓuri mawnugo haa tawreeta?” 37Yeesu jaabi mo: “Yiɗ Jawmiraawo, Allah maaɗa bee ɓernde ma fuu, bee yoŋki ma fuu e bee hakkiilo ma fuu. 38Kayre woni umroore mawnde e arannde. 39Ndaa ɗiɗawre nanndunde bee maare: Yiɗ keeddiɗɗiraawo maaɗa bana no a yiɗiri hoore ma. 40Tawreeta Muusa e ko annabi'en ngaazini fuu ɗon ndari dow umrooje ɗiɗi ɗe'e.”
Almasiihu e Daawuda
(Markus 12:35-37; Luka 20:41-44)
41Nde Farisa'en mooɓtotiri, Yeesu ƴami ɓe: 42“Ko numoton dow Almasiihu? O ɓii moy?” Ɓe mbi'i mo: “O Ɓii Daawuda.” 43Yeesu wi'i ɓe: “Kadi ngam ɗume Daawuda ewni mo Jawmiraawo bee baawɗe Ruuhu Allah? O wi'i:
44Jawmiraawo wolwani jawmam:
Jooɗa haa nyaamo am,
haa to mi wallini konne'en maaɗa les kosɗe ma.
45Daawuda ewni mo Jawmiraawo, noy Almasiihu laatori ɓiyiiko kadi?”
46Walaa mo waawi jaabaago mo koo wolde woore. Diga nyannde man koo moy huli ƴamugo mo ƴamɗe goɗɗe.