Eliya doggi haa Horeb
1Akab anndini Izabel ko Eliya waɗi fuu, no o mbardi mooɓgal annabi'en bee kaafahi. 2Izabel neli nelaaɗo haa Eliya, o wi'a mo: “Bana no a hirsiri annabi'en Ba'al ɓe'e, non mi hirsete. Jaŋngo hiddeko naaŋge nii, to ɗum waɗaay, sey ɗowanteeɓe am mbarammi!” 3Eliya hultori haala ka'a, o doggi ngam hisnugo hoore maako. O yotti Beersaba nder lesdi Yahuuda, o acci suka maako ton. 4Eliya nyalli yahugo nder ladde hamaadaare, o yehi o jooɗi les wumre. Nden o yeli maayugo. O wi'i: “He'i, yaa Jawmiraawo! Hoo'u yoŋki am, ngam mi ɓurataa baabiraaɓe am wooɗugo.” 5O waali, o ɗaani les wumre. Ammaa ndaa, malaa'ikaajo meemi mo, wi'i mo: “Umma, nyaam!” 6O laari, ndaa tamseere tamsaande dow kaa'e gulɗe e faandu ndiyam ɗon njooɗi kommbi hoore maako. O nyaami, o yari, nden o waali fahin. 7Malaa'ikaajo Jawmiraawo wari ɗiɗawre, meemi mo, wi'i mo: “Umma, nyaam, ngam a waɗan jahaaŋgal daayiiŋgal.” 8Eliya ummi, nyaami, yari. Nden o heɓi semmbe o dilli. Nyaamdu man he'i mo ngam nyalawmaaje cappanɗe nayi e jemmaaje cappanɗe nayi, haa o yotti Horeb, hooseere Allah.
9Ton o nasti nder lowol, o waali nder maagol. Nden wolde Jawmiraawo warani mo, o wi'i mo: “Ko mbaɗata ɗo, Eliya?” 10O jaabi: “Yaa Allah Jawmiraawo honooɓe asama, bee tiinaare e ɓernde am fuu kuuwananmaami. Ngam Isra'iila'en piisti alkawal ma, ɓe ngibbini kirsirɗe ma, ɓe mbari annabi'en ma bee kaafahi. Min feere am lutti, ammaa ɓe ngiɗi mbarugo yam.” 11Jawmiraawo wi'i mo: “Wurta, dara dow hooseere yeeso am.” Ndaa Jawmiraawo ɗon saalo. Law henndu saatundu wifi bee semmbe haa ndu seeki kooseeje, ndu fusi tapaaje yeeso Jawmiraawo. Ammaa Jawmiraawo wonaay nder henndu. Ɓaawo henndu, dimmbaaki lesdi waɗi. Ammaa Jawmiraawo wonaay nder dimmbaaki lesdi. 12Ɓaawo dimmbaaki lesdi, yiite waɗi. Ammaa Jawmiraawo wonaay nder yiite. Ɓaawo yiite boo, sonyo kenel ɗelemŋgel waɗi. 13Nde Eliya nani ɗum, o suddi yeeso maako bee alkibbaare maako, o wurti, o dari haa hunnduko lowol. Nden sawtu wi'i mo: “Ko mbaɗata ɗo, Eliya?” 14O jaabi: “Mi huuwani ma an Allah Jawmiraawo honooɓe asama bee tiinaare e ɓernde am fuu. Isra'iila'en kam piisti alkawal ma, ɓe ngibbini kirsirɗe ma, ɓe mbari annabi'en ma bee kaafahi. Min feere am lutti, ammaa ɓe ngiɗi mbarugo yam.” 15Jawmiraawo wi'i mo: “Yah, lora dow laawol ma haa ladde Damas. To a yottake ton, moytu Hazayel bee nebbam ngam haa o laato laamiiɗo Siriya'en. 16Nden moytu Yeehu ɓii Nimsi ngam haa o laato laamiiɗo Isra'iila. Moytu boo Elisa ɓii Safat iwɗo Abel-Mehola ngam haa o laato annabiijo haa pellel maaɗa. 17Ndaa ko laatoto: Mo daɗi kaafahi Hazayel, Yeehu mbaran mo, mo daɗi kaafahi Yeehu boo, Elisa mbaran mo. 18Ammaa mi accan yimɓe ujine njoweeɗiɗo (7.000) nder ummaatoore Isra'iila, ɗum mooɓgal yimɓe ɓe tuggaay koppi maɓɓe yeeso suura Ba'al e ɓe kebbaaki suura ka'a.”
Ewneeki Elisa
19Nden Eliya dilli, tawi Elisa ɓii Safat, ɗon rema bee ga'i demooji ɗiɗi ɗiɗi haa sappo e ɗiɗi yeeso muuɗum. O ɗon wondi bee sappo e ɗiɗaɓi. Eliya yehi haa maako, yoofti alkibbaare mum dow maako. 20Elisa acci ga'i, tokki Eliya, wi'i mo: “Munyu mi jaɓɓito baaba am e daada am tawon, nden mi tokko ma.” Eliya wi'i mo: “Yah, lorta, walaa ko ƴammaami!” 21O lori, o hoo'i ga'i ɗiɗi go, o hirsi. Bee kaɓɓirgal ga'i o defi kusel maaji, o hokki ngel yimɓe, ɓe nyaami. Nden o ummi, o tokki Eliya, o huuwani mo.