Mbareeki haa Urusaliima
1Nden nanmi Jawmiraawo towni sawtu, wi'i: “Ɓadite, onon hiitooɓe berniwol, koo moy bee kuuwruɗum nattinoojum haa juŋngo mum!” 2Ndaa worɓe njoweego ɗon ngara dow laawol iwŋgol dammugal ɓaŋgiiŋgal tiitanŋgal woyla, koo moy maɓɓe ɗon jogi kuuwruɗum nattinoojum. Haa caka maɓɓe woodi goɗɗo ɓorniiɗo limce leŋ e o ɗon bee dawaaru e binndirgol haa taadorgol mum. Ɓe ngari, ɓe ndari haa hirsirde nde njamndi mboɗeeri. 3Tedduŋgal Allah Isra'iila ummi diga keruba'en, wari haa les dammugal haykaliiru. Nden Jawmiraawo ewni ɓorniiɗo limce daneeje, bee kuuje binndirɗe go, 4Jawmiraawo wi'i mo: “Saala caka berniwol Urusaliima, waɗ maandorde dow tiinde siŋkanɓe e uumanɓe ngam daliila kuuɗe nyidduɗe kuuweteeɗe haa ɗo fuu.” 5Nden mi nani o wi'i woɗɓe: “Tokke mo nder berniwol, piye, taa ndaare goɗɗo bee enɗam, taa njurmine koo moye! 6Mbare nayeeɓe e sukaaɓe e faanyɓe rewɓe e ɓikkoy e rewɓe. Ammaa marɗo maandorde fuu taa meeme mo. Puɗɗe haa suudu am seniindu!” Ɓe puɗɗi bee ndotti'en wonɓe yeeso haykaliiru. 7O wi'i ɓe: “Coɓne haykaliiru, kebbine dalde maaru bee maayɓe! Nden ngurte!” Ɓe ngurti ɓe mbari yimɓe nder berniwol. 8Saa'i ɓe ɗon mbara, mi lutti feere am, mi sujidi, mi wooki, mi wi'i: “Kayya! Yaa Allah Jawmiraawo, a timminan luttuɓe Isra'iila bee rufugo tikkere ma dow Urusaliima na?” 9O jaabi yam: “Aybe yimɓe Isra'iila e Yahuuda mawni masin. Lesdi heewi mbar-hoore, berniwol boo heewi toonyaare, ngam ɓe ɗon mbi'a: Jawmiraawo wudini lesdi, yi'ataa ɓe. 10Ngam maajum min boo mi enɗataa, mi yurmintaa. Mi lornan kuuɗe maɓɓe dow ko'e maɓɓe.” 11Ndaa, ɓorniiɗo limce leŋ bee dawaaru e binndirgol haa taadorgol mum go warti, wi'i: “Mi waɗi ko umruɗaami go.”