Haala jo'inirɗum pittirlaaji e jaytunje ɗiɗi
1Malaa'ikaajo bolidannooɗo bee am lorti haa am, findini yam bana goɗɗo findinirte e ɗoyŋgol mum. 2O ƴami yam: “Ɗume ngi'ata?” Mi jaabi: “Mi ɗon yi'a jo'inirɗum pittirlaaji, ɗum fuu man ɗum kaŋŋeeri, bee taasawo dow maajum. Haa dow taasawo boo woodi pittirlaaji joweeɗiɗi. Pittirla koo kaye fuu woodi kuɓɓirɗe joweeɗiɗi. 3Woodi boo jaytunje ɗiɗi baŋnge taasawo. Jaytunhi gooti haa wakeere nyaamre, gooti boo haa wakeere nannde” 4Mi ƴami malaa'ikaajo bolwananɗo yam go: “Barkaama, ɗume jaytunje ɗe'e anndinta?” 5O jaabi yam: “A anndaa ko ɗum yiɗi anndingo na?” Mi wi'i: “Mi anndaa, naywa.”
Ko Allah wi'i dow Zorobaabila
6Malaa'ikaajo wi'i yam: “Ndaa wolde Jawmiraawo ngam Zorobaabila: A hiɓɓintaa kaliifaaku maaɗa bee cuusal malla bee semmbe maaɗa, ammaa sey bee Ruuhu am tan! Non Jawmiraawo honooɓe asama wi'i. 7An hooseere mawnde, a ɗume? A laatoto waadiwol yeeso Zorobaabila. O wurtinan hayre talkumoore diga maaɗa. Yimɓe koolan: Kay, nde wooɗi! Kay, nde wooɗi!”
8Jawmiraawo wolwani yam fahin, o wi'i: 9“Juuɗe Zorobaabila mballini caɓɓawal haykaliiru. Kanje lamsinta ndu boo.” Non annditirton Jawmiraawo honooɓe asama neli yam haa mooɗon.
10“Mo yawi fuɗɗoode kuuje pamare, seyorto yi'ugo hayre timminirde suudu haa juuɗe Zorobaabila.” Malaa'ikaajo wi'i yam: “Pittirlaaji joweeɗiɗi go ngoni gite Jawmiraawo daaranɗe duniyaaru fuu.” 11Nden mi ƴami malaa'ikaajo: “Jaytunje ɗiɗi haa nyaamre e nannde jo'inirɗum pittirlaaji, ɗum ɗume?” 12Fahin ƴammoomi: “Ɗume lice jaytunje ɗiɗi baŋnge ilnirɗe ɗe kaŋŋeeri ilnooje nebbam sayeejam anndinta?” 13O wi'i yam: “A anndaa ko ɗum yiɗi anndingo na?” Mi jaabi: “Mi anndaa, barkaama.” 14Nden o wi'i yam kadi: “Kanje ngoni yimɓe ɗiɗo, moytaaɓe hoore bee nebbam ngam huuwango Jawmu duniyaaru fuu.”