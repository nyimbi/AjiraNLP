Ayuba tammi Allah suklantaako halluɓe
1Koni Allah Baawɗo ta'aay nyalɗe ɗe o waɗata kiita?
Koni yimɓe maako ngi'ataa nyalɗe man?
2Woɗɓe cottinan keeri gese mum'en,
woɗɓe njaɓtan dammooji, nden ɓe ndura ɗi.
3Woɗɓe coggan koo wamnde atiimeejo boo,
debbo jurumɗo boo, ɓe koocan nagge maako jeŋngina.
4Ɓe ɗon ndiiwa talaka'en diga laawol,
ɓe ɗon ndoola laafuɓe lesdi ɓe nyukko.
5Bana bamɗe ladde, laafuɓe ɗon ndawana kuugal,
haa ɓe tefana ɓikkoy maɓɓe ko nyaame nder ladde.
6Sey ɓe mba'a huɗo haa geese,
ɓe ittana kalluɗo inabooje.
7Ɓe ɗon mbaala ɓe holɓe, bilaa limce boo,
saa'i jaaŋgol ɓe ngalaa ko ɓe cuddorto.
8To ɓe ɗon nder kooseeje, iyeende soofnan ɓe,
ɓe ɗon karla tapaaje bana hisrude.
9Woɗɓe ɗon mbifta atiimeyel,
ɓe ɗon kooca jawdi laafuɗo bana jeŋngina.
10Laafuɓe ngiiloto ɓe holɓe,
koo ɓe ɗon ndoondi cammeeje alkamaari, dolo naawan ɓe.
11Caka jarne ɓe ɓiɗɗan nebbam halluɓe,
koo haa ɓiɗɗirde njaram, ɗomka torran ɓe.
12Ndaa, yimɓe ɗon uuma nder berniwol.
Ndaa, balmaaɓe ɗon ngooka ngam naaweeŋga.
Ɓe ɗon torro, ammaa walaa ko yaali Allah.
13Woodi woɗɓe, ɓe caloto annoora fuu,
ɓe anndaa laabi maako,
ɓe laataaki tokkiiɓe ka sam.
14Hidde weeta mbaroowo ko'e ummoto
haa o mbara talakaajo e laafuɗo.
Bee jemma boo o laatoto gujjo.
15Daakaareejo ɗon reena garki jemma tan,
o ɗon wi'a: “Walaa mo yi'atammi.”
16Bee jemma wuyɓe ngasata cuuɗi yimɓe,
bee nyalawma ɓe majjitan, ɓe nyukkoto.
Ɓe anndaa haala jayŋgol.
17Ɓe ɗon kula fajiri bee annoora mum,
ammaa nyiɓre hulnataa ɓe sam.
18Goɗɗo kalluɗo fuu, ilamji ilnan ɗum.
Maral maako haa lesdi boo, yimɓe naali ɗum.
O tokkataako laawol gese inabooje sam.
19Bana nguli ceeɗu yartirta ndiyam nduŋngu,
non joonde maayɓe boo moɗata baɗɗo hakke.
20Reedu danyɗo mo yejjitan mo,
gilɗi timminan kusel ɓanndu maako fuu.
Walaa ciftorki innde maako ɓaawoɗon,
Allah yewan halleende bana leggal non.
21Kanjum laatanto mo toonyi dimaro,
mo woonanaay debbo jurumɗo boo.
22Allah bee baawɗe mum halkan marɓe baawɗe fuu.
To o ummake, yoŋki maɓɓe wemmboto.
23Koo o hokki ɓe de'ere, o munyi,
ammaa boo o ɗon ayna laabi maɓɓe.
24Ɓe ɓaŋgoto seɗɗa, nden ɓe leesan,
ngam ɓe njanan, ɓe ɗaylan fuu bana geene,
ɓe ɗon bana cammeeje ta'aaɗe.
25Kadi naa bana nii na? Moy fewnatammi?
Moy waawata meeriɗingo bolle am?