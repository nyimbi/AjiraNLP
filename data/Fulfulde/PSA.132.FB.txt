Jooɗorde Jawmiraawo e laamorde Daawuda
1Yimre jahaaŋgal haa Urusaliima.
Yaa Jawmiraawo, siftor Daawuda
e boneeji muuɗum fuu.
2Siftor ko o hunani Jawmiraawo,
ko o togani Allah Yaakubu Baawɗo.
3O wi'i: “Mi nastataa suudu laymaaru am, mi waalataako dow be'itte,
4mi siwtataako, mi ɗaanataako,
5haa to mi heɓani Jawmiraawo nokkuure,
haa to mi heɓani Allah Yaakubu, Baawɗo, jooɗorde.”
6En nani haala sundukru alkawal haa Efrata,
en keɓti ndu nder gese Ya'ar.
7En mbi'i: “Njemmen haa Jawmiraawo jooɗoto,
en cujida yeeso jaaɓruɗum kosɗe maako.”
8Umma, yaa Jawmiraawo, war haa nokkuure siwtorde ma,
an bee sundukru ma marndu baawɗe ma!
9Adilaaku taaro liman'en maaɗa bana mojaare,
hoolaaɓe ma ngima bee seyo.
10Ngam daliila jaggiiɗo ma Daawuda
taa wudin laamiiɗo mo moytuɗa.
11Jawmiraawo hunani Daawuda hunayeere,
o fiistataa nde sam.
O wi'i: “Mi jo'inan goɗɗo danygol ma dow leeso laamu ma.
12To ɓiɓɓe ma njogake alkawal am,
to ɓe ɗowtanake seedamkuuji ɗi mi ekkitini ɓe,
nden kam ɓiɓɓe maɓɓe boo njooɗoto
dow leeso laamu ma haa foroy.”
13Jawmiraawo suɓi hooseere Siyona,
o yiɗi nde laato jooɗorde maako.
14O wi'i: “Haa ɗo njooɗotoomi foroy,
haa nokkuure nde'e ngiɗmi jooɗaago.
15Mi hokkan nde nyaamdu ɗuuɗndu,
mi haarnan laafuɓe maare.
16Mi taarnan liman'en maare bee kisndam bana mojaare,
hoolaaɓe maare ngiman bee seyo maŋngo.
17Haa ɗo umminanmi goɗɗo baawɗo nder danygol Daawuda,
mi tabitinan laamu danygol moytaaɗo am.
18Mi suddan konne'en maako bee mbustu,
ammaa kaŋko, laamu maako maran tedduŋgal.”