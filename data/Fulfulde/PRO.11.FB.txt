1Jawmiraawo ɗon wanya awnorɗum rikiciijum,
ammaa poondol gooŋɗuŋgol fottanan mo.
2To mawnitaare wari, mbustu waran boo,
ammaa yaŋkiniiɓe ngondan bee hikma.
3Timmeendam gooŋɗuɓe ɗowan ɓe,
ammaa lelaaki ɓerɗe zammbooɓe halkan ɓe.
4Jawdi nafataa nyalaade tikkere Allah,
ammaa adilaaku hisnan diga maayde.
5Adilaaku laaɓɗo darnan laawol muuɗum,
ammaa kalluɗo do'oto daliila halleende mum.
6Adilaaku gooŋga'en hisnan ɓe,
ammaa zammbooɓe naŋngeteeɓe nder suuno muuɗum'en.
7Saa'i kalluɗo maayata, tammunde maako halkan,
yela waɗooɓe sarru laatoto meere.
8Adiliijo hisan ɓillaare,
kalluɗo nastan nde mbattudi maako.
9Gejjititɗo Allah halkan keeddiɗɗum bee hunnduko mum,
ammaa adili'en kisran bee anndal muuɗum'en.
10Berniwol seyorto jam adili'en,
ngol yiman bee seyo, to halluɓe kalki.
11Barka gooŋɗuɓe nyiɓan berniwol,
kunnduɗe halluɓe ngibbinan ngol.
12Koo moy yawi keeddiɗɗum, o paataaɗo,
neɗɗo kakkilɗo jeeɗoto.
13Baɗoowo tufle waŋginan sirri,
ammaa gooŋgaajo suddan haala.
14To baawal ɗowugo yimɓe woodaa, ummaatoore wonnoto,
kisndam ɗon wondi bee ɗuuɗal dawrooɓe.
15Mo fiyi dammaana ngam jananno, yaran bone.
Mo wanyi nastugo haala coggu, hisan.
16Debbo ŋarniiɗo heɓan tedduŋgal,
gorko tiiniiɗo boo heɓan risku.
17Enɗoowo woonanan hoore mum,
ammaa cooyɗo enɗam torran ɓanndu mum.
18Kalluɗo heɓan riba ka tabitittaa,
ammaa baɗanɗo ko fotti heɓan mbarjaari tabitndi.
19Adilaaku yahran haa ngeendam,
taasnugo halleende yahran haa maayde.
20Jawmiraawo ɗon wanya sela-ɓerɗe'en,
ammaa laaɓa-laawol'en pottanan mo.
21Fakat, kalluɗo daɗataa kiita,
ammaa adili'en kisan.
22Bana halagaare kaŋŋeeri haa kine gaduuru,
non debbo ŋarniiɗo to o walaa semteende.
23Yela adiliijo, ɗum mbooɗeeŋga tan,
ammaa ko tammi heɓugo kalluɗo, ɗum tikkere.
24Oo ɗon hokka bee caahaaki, o ɓurtan heɓugo.
Oya mooɓtan ko ɓuri haaje, o ɓurtan sooyugo.
25Boonanoowo woɗɓe, ɓe kaarnan ɗum,
jarnoowo boo, ɓe njarnan ɗum.
26Cigotooɗo alkamaari, yimɓe naalan ɗum,
ammaa ɓe mbarkiɗinan coorranɗo ndi.
27Ɗaɓɓitanɗo booɗɗum ɗaɓɓitan yerduye Allah,
ammaa ɗaɓɓanɗo kalluɗum, ɗum heɓan mo.
28Koolotooɗo jawdi mum halkan,
ammaa adili'en puɗan bana haako hecco.
29Pitinanɗo saare mum ronan henndu,
paataaɗo laatoto maccuɗo hikmaajo.
30Adilaaku fuɗnan lekki ngeendam,
ammaa yimɓe kooloto hikmaajo.
31Adiliijo ma heɓan mbarjaari mum haa lesdi,
sakko kalluɗo e marɗo hakke.