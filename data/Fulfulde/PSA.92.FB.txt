Ɗum booɗɗum maŋgtugo Allah gooŋɗuɗo
1Yimre ngam nyannde siwtorde.
2Ndaa ko fotti: Yettugo Jawmiraawo,
e yimndugo innde maaɗa, an Ɓaŋiiɗo,
3anndingo mbooɗeeŋga ma fajiri
e gooŋgaaku ma jemma fuu,
4bee hoodu marndu ɓoggi sappo e moolooru,
bee gimol geegiiru.
5Ngam a seyni yam bee kuuɗe ma, yaa Jawmiraawo,
mi ɗon yima bee seyo ngam daliila kuuɗe ma.
6Kuuɗe ma, yaa Jawmiraawo, ɗe mawɗe,
numooji ma ɗi lugguɗi masin.
7Humakiijo heɓtataa ɗum,
paataaɗo faamataa ɗum.
8Koo nde halluɓe ɗon puɗa bana geene,
waɗooɓe zunuuba fuu boo ɗon keɓa saa'a,
ɓe nattinteeɓe haa foroy.
9Jawmiraawo, an a Ɓaŋiiɗo haa foroy.
10Ngam konne'en maaɗa, yaa Jawmiraawo,
fakat konne'en ma nattan,
waɗooɓe zunuuba boo caŋkititto.
11A semmbiɗini yam bana kalhala bani,
a wuji hoore am bee nebbam kesam.
12Gite am ceyori do'ere dartantooɓe yam,
noppi am nani gookaali halluɓe.
13Gooŋga'en puɗan bana dibinooje,
ɓe mawnan bana leɗɗe cemmbiɗɗe haa Libanon.
14Ɓe nanndi bee leɗɗe jubaaɗe nder saare Jawmiraawo,
mawnanɗe haa dalde haykaliiru Allah men.
15Koo nder ndottaaku maɓɓe ɓe keɓan ɓiɓɓe,
bana leɗɗe kecce, keewɗe ndiyam,
16ngam anndingo yimɓe Jawmiraawo o gooŋɗuɗo,
kaŋko woni tapaare hisrude am, mo walaa aybe sam.