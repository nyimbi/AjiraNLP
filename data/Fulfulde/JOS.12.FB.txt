Laamiiɓe ɓe Muusa jaali
1Isra'iila'en nyaamino lesdi haa fuunaaŋge maayo Urdun diga naane, diga maayo Arnon haa hooseere Hermoon bee waadiwol Urdun haa fuunaaŋge fuu. Ɓe njaalino laamiiɓe ɓe'e: 2Sihon, laamiiɗo Amoori'en, jooɗiiɗo haa Hesbon woni gooto maɓɓe. O marino lesdi diga Aro'er haa fomoonde maayo Arnon, diga caka waadiwol man haa yotti maayo Yabbok, keerol lesdi Ammooni'en, waato reeta lesdi Gile'at, 3non boo ladde haa weendu Kinneret wakeere fuunaaŋge Urdun, haa yotti weendu Araba, waato Weendu Mannda, wakeere fuunaaŋge yahugo Bayti-Yesimot, gal fombina boo haa les diirtorɗe hooseere Pisiga.
4Laamiiɗo ɗiɗaɓo ɗum Ook mo Baasan, gooto nder Refa'en luttuɓe, jooɗiiɗo haa Astarot e Edirey. 5O laamanino lesdi haa hooseere Hermoon e Salka e Baasan fuu haa yotti keerol Gesuri'en e Makati'en, ɗum reeta Gile'at haa keerol Sihon, laamiiɗo Hesbon.
6Muusa, jaggiiɗo Jawmiraawo e Isra'iila'en njaalino laamiiɓe ɗiɗo ɓe'e. Lesdi maɓɓe, Muusa, jaggiiɗo Jawmiraawo marni ndi le'i Ruben e Gada e reeta lenyol Manassa.
Laamiiɓe ɓe Yosuwa jaali
7Yosuwa e Isra'iila'en njaali laamiiɓe fuu gaa'e maayo Urdun, wakeere hiirnaaŋge, diga Ba'al-Gada nder waadiwol Libanon haa yotti hooseere Halak wakeere Se'ir. Yosuwa marni ndi Isra'iila'en, senndi ndi fodde le'i maɓɓe, 8waato lesdi kooseeje e lesdi towndiije haa hiirnaaŋge, waadiwol Urdun bee towndiije mum e gaaruuji fuunaaŋge, non boo ladde hamaadaare e Lesdi Fombina. Naane Heti'en e Amoori'en e Kanaani'en e Perezzi'en e Hewi'en e Yebusi'en njooɗino ton. 9Isra'iila'en njaali laamiiɓe berniiji ɗi'i: Yeriko, Ayu baŋnge Baytila, 10Urusaliima, Heburuun, 11Yarmut, Lakis, 12Egilon, Gezer, 13Debir, Geder, 14Horma, Arat, 15Libna, Adullam, 16Makkeda, Baytila, 17Tappuha, Hefer, 18Afek nder Saron, 19Hacoor, 20Simiyon, Meeron, Akisaf, 21Ta'anak, Megiddo, 22Keedes, Yokne'am haa hooseere Karmel, 23Door haa Nafot Door, Goyim nder Galiili, 24Tirsa. Limgal laamiiɓe man fuu: cappanɗe tato e ngo'o.