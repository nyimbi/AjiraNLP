Laamu Akas haa Yahuuda
(2 Habaruuji Nyalaaɗe 28)
1Nder nduuɓu laamu Peka ɓii Remaliya sappo e njoweeɗiɗaɓu haa Isra'iila, Akas ɓii Yotam laami haa Yahuuda. 2O fuɗɗi laamaago saa'i o woodi duuɓi noogas. O laami haa Urusaliima duuɓi sappo e joweego. O waɗaay ko fottani Allah Jawmiraawo maako, bana kaaka maako Daawuda waɗno. 3O tokki laawol laamiiɓe Isra'iila. O lii'i koo ɓiyiiko gorko, o wulani labbi fodde al'aadaaji nyidduɗi nder ummaatooje ɗe Jawmiraawo riiwno yeeso Isra'iila'en. 4O wuli kirsaaɗi e uureteeɗum haa nokkuuje towɗe e kooseehon e haa les leɗɗe bilititɗe fuu.
5Saa'i maajum Recin laamiiɗo Siriya'en e Peka ɓii Remaliya, laamiiɗo Isra'iila, ngari haɓugo bee Urusaliima. Ɓe kippi ngol, ammaa ɓe keɓaay jaalaago Akas. 6Saa'i maajum boo, Recin laamiiɗo Siriya'en wartiri Elat nder maral muuɗum. O riiwi Yahuudu'en wonɓe haa Elat fuu. Edoomi'en ngari Elat, njooɗi ton haa wargo hannde. 7Akas neli nelaaɓe haa Tigilat-Pileser laamiiɗo Assuura, ɓe mbi'i mo: “Mi jaggiiɗo ma, mi ɓiɗɗo ma. War hisnam juŋngo laamiiɗo Siriya'en e juŋngo laamiiɗo Isra'iila, ummaniiɓe yam.” 8Wakkati man nden Akas hooci kaŋŋeeri e cardi gonɗi nder haykaliiru Jawmiraawo e nder ndesaaje saare laamu, o neldi ɗum laamiiɗo Assuura caahu. 9Laamiiɗo Assuura nanani mo, yehi haɓugo bee Damas. O nyaami ngol, o dahi yimɓe maagol haa Kiir, o mbari laamiiɗo Recin boo.
10Laamiiɗo Akas yehi Damas ngam fottugo bee Tigilat-Pileser laamiiɗo Assuura. O yi'i hirsirde wonnde haa Damas, o neldi suura hirsirde e misaalu taaskara kuugal maare fuu haa Uriya limanjo. 11Uriya limanjo nyiɓi hirsirde fodde tinndinooje ɗe Akas nelduno diga Damas, bana non Uriya limanjo waɗi nde, haa laamiiɗo Akas warti diga Damas. 12Nde laamiiɗo warti, o yi'i hirsirde. Nden o ɓaditi nde, o lii'i kirsaaɗi dow maare. 13O wuli nguleteeŋga maako e dokkal nyaamdu maako, o rufi dokkal maako dufeteeŋgal, o wicci ƴiiƴam kirsaaɗi maako ɗi o hirsi ngam kawtal haa hirsirde. 14Ammaa hirsirde nde njamndi mboɗeeri, dariinde yeeso Jawmiraawo, o sottini nde diga wakeere haykaliiru yeeso, waato diga nokkuure hakkunde hirsirde hesre e haykaliiru Jawmiraawo, o jo'ini nde haa wakeere hirsirde hesre gal woyla. 15Laamiiɗo Akas umri Uriya limanjo: “Dow hirsirde mawnde ngulata nguleteeŋga fajiri e dokkal nyaamdu kiikiiɗe e nguleteeŋga laamiiɗo bee dokkal nyaamdu muuɗum e nguleteeŋga yimɓe lesdi fuu e dokke nyaamdu maɓɓe e dokke maɓɓe dufeteeɗe. Sey a wicca ƴiiƴam guleteeɗi e ƴiiƴam kirseteeɗi fuu haa maare. Ammaa haala hirsirde njamndi mboɗeeri kam, min suklanto ɗum.” 16Uriya, limanjo waɗi fodde ko laamiiɗo Akas umri mo fuu.
17Laamiiɗo Akas sampiti ɓaŋgeeje haa jo'inirɗe, o itti daarooje dow maaje. O jippini loonde njamndi mboɗeeri dow ga'i njamndi mboɗeeri gonɗi les maare, o jo'ini nde dow caɓɓol kaa'e. 18Laawol Birniiŋgol ngam Nyannde Siwtorde, nyiɓaaŋgol haa haykaliiru e Nastirde Laamiiɗo haa yaasi haykaliiru Jawmiraawo, o wayliti ɗum ngam daliila laamiiɗo Assuura.
19Luttuɗum haala Akas e kuuɗe mum, ɗum winndaama nder Deftere Habaruuji Nyalaaɗe nde Laamiiɓe Yahuuda. 20Nde Akas maayi, ɓe uwi ɗum baŋnge genaale kaakiraaɓe muuɗum nder Berniwol Daawuda. Ɓiyiiko Hezekiya laami haa pellel maako.