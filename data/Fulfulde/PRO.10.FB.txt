Balndi dow ngeendam neɗɗo
1Ndaa balndi Suleymaanu goɗɗi:
Ɓiɗɗo kakkilɗo seynan baaba mum,
ammaa ɓiɗɗo paataaɗo mettinan ɓernde daada mum.
2Ndesaaje keɓraaɗe bee halleende nafataa,
ammaa adilaaku hisnan diga maayde.
3Jawmiraawo accataa adiliijo bee weelo,
ammaa o hokkataa halluɓe fodde suuno muuɗum'en.
4Mbaateendam laafinan, ammaa tiinaare riskinan.
5Mooɓtanɗo ƴaamle ɓaawo nduŋngu, kaŋko woni kakkilɗo.
Ɗaanotooɗo saa'i codol, kaŋko woni cemtiniiɗo.
6Barkaaji ɗon dow hoore adiliijo,
ammaa toonyaaŋge ɗon sudda hunnduko kalluɗo.
7Yimɓe ciftoran adiliijo, mbarkiɗinan mo,
ammaa ɓe ngejjitan innde kalluɗo law.
8Marɗo hakkiilo jaɓan umrooje,
ammaa bolwanɗo bolle paataaɗe do'oto.
9Jahanɗo bee gooŋgaaku yahan jam,
ammaa lelanɗo laabi mum, aybe mum waŋgan.
10Kimƴanɗo bee gite mettinan ɓerɗe,
bolwanɗo bolle paataaɗe do'oto.
11Hunnduko adiliijo woni seeɓoore ngeendam,
ammaa toonyaaŋge ɗon sudda hunnduko kalluɗo.
12Nganyŋgu umminan jokkirli,
ammaa yiide suddan aybeeji fuu.
13Hikma ɗon haa hunnduko kakkilɗo,
ammaa ɓaawo sooya-hakkiiloojo sawru tan fottata.
14Hikma'en cigoto anndal, njeeɗoto,
ammaa hunnduko paataaɗo ɓadinan sarru.
15Jawdi diskuɗo woni mahol maako cemmbiɗŋgol,
laafere talaka'en woni sarru maɓɓe.
16Maral adiliijo yahran mo haa ngeendam,
ngeenaari kalluɗo nastinan mo hakke.
17Kakkilananɗo elto ɗon yaha dow laawol ngeendam,
ammaa calotooɗo feloore majjan.
18Cuuɗanɗo nganyŋgu mum woni naafikiijo,
baŋginanɗo waadoore woni paataaɗo.
19To bolle ɗuuɗi, aybeeji tampataa,
ammaa naŋgtuɗo hunnduko mum mari hakkiilo.
20Bolle adiliijo nanndi bee cardi mboondi,
ammaa numooji kalluɗo ngalaa saman ɗuuɗɗo.
21Bolle adiliijo nguurnan ɗuuɗɓe,
ammaa faataaɓe maayan ngam sooynde hakkiilo.
22Barka Jawmiraawo, kaŋka riskinta,
comri neɗɗo ɓesdataa koo ɗume.
23Paataaɗo seyorto kuugal kalluŋgal,
ammaa kakkilɗo seyorto hikma.
24Ko kalluɗo huli, kanjum waranta mo.
Ko adiliijo yiɗi, o heɓan ɗum.
25To masiibo saalake, kalluɗo natti,
ammaa adiliijo ɗon tabiti haa foroy.
26Bana lammuɗam haa nyii'e malla cuurɗe haa gite,
non mbaateendamjo wa'i haa nelɗo mo.
27Kulol Jawmiraawo juttinan balɗe,
ammaa balɗe halluɓe ndamman.
28Tammunde adili'en laatoto seyo,
ammaa yela halluɓe laatoto meere.
29Jawmiraawo woni hisrude laaɓɗo,
ammaa o halkere waɗooɓe zunuuba.
30Haa foroy adiliijo dimmbataako,
ammaa kalluɗo tabitittaa haa lesdi.
31Hunnduko adiliijo wolwan hikma,
ammaa ɗemŋgal faasikiiwal ta'ete.
32Hunnduko adiliijo anndi bolle ceynooje,
ammaa hunnduko kalluɗo faasikaare tan anndi.