1Ndaa wahayu mo Esaaya ɓii Amoosa heɓi dow Yahuuda e Urusaliima nder zamanu Uzziya e Yotam e Akas e Hezekiya, laamiiɓe Yahuuda.
Allah feli yimɓe muuɗum
2“Asamanji, nane! Lesdi, heɗita! Ngam min Jawmiraawo wolwata. Mi mawnini ɓikkoy, mi wuurni koy, ammaa koy tuurtani yam. 3Ngaari anndi marɗo ɗum, wamnde boo anndi ngaɓaare haa jawmiire nyaamnata ɗum. Ammaa koo ko Isra'iila anndi, ummaatoore am faamataa sam.” 4Bone laatanto ummaatoore hakke'en nde'e, ummaatoore heewnde zunuuba, asŋgol halluɓe, ɓiɓɓe wonniiɓe! Ɓe ngudini Jawmiraawo, ɓe njawi Ceniiɗo Isra'iila, ɓe ndokkiti mo ɓaawo. 5Haa toy ngiɗɗon goɗɗo fiya on fahin, onon tokkitinanɓe tuurtol? Hoore fuu heewi elooɗi, ɓernde fuu ɗon nder naawɗum. 6Teppere haa hoore fuu yamɗaay sam, sey naawne e ɓoostanɗe e kuuduuje. Ɗe lallaaka, ɗe kaɓɓaaka, ɗe ndufaaka nebbam. 7Lesdi mon laatake ladde meere, yiite nyaami berniiji mon. Jananɓe ɗon mbonna lesdi mon haa yeeso mooɗon, ɗum nattere nde jananɓe ukkani on. 8Urusaliima warti bana daŋki nder ngesa inabooje, bana daŋgel nder ngesa kurciije, bana berniwol kippaaŋgol. 9To Jawmiraawo honooɓe asama luttanaayno en yeeɗɓe seɗɗa, en laatotono bana Sodoma, en nanndanno bee Gomorra.
Ewnaandu ngam tuubu
10Nane wolde Jawmiraawo, onon ardiiɓe Sodoma! Heɗita tawreeta Allah, an Gomorra! 11Jawmiraawo wi'i: “Ko yaali yam bee ɗuuɗeeŋga kirsaaɗi mon? Mi safti jawɗi gulaaɗi e ɓellere nyalbi. Mi seyortaako ƴiiƴam ga'i kalhali e baali e jawɗi be'i. 12Nde ngaroton sujidango yam, moy umri on yaaɓugo dalde saare am? 13Acce waddugo dokke hayamje. Uurle uurooje ɗe nyidduɗe yeeso am. Juulɗe lewru hesru e nyalɗe ciwtorɗe e mooɓtuki mooɓorle – min kam, mi waawataa munyango ɗum, ngam on mbonni ɗum fuu bee hakkeeji mon. 14Mi wanyi juulɗe mon hakkunde lebbi e juulɗe mon goɗɗe fuu. Ɗe laatani yam doŋngal, mi somi roondaago ngal. 15To on mbeeɗi juuɗe mooɗon ngam do'aago, mi wiirnan gite am ngam taa mi yi'a on. Koo to on ɗuɗɗini do'aaje, mi nanataa ngam juuɗe mooɗon keewi ƴiiƴam. 16Ngiiwe, laɓɓine ko'e mooɗon! Cottine kuuɗe mon kalluɗe yeeso am, acce waɗugo kalluɗum! 17Ekkite waɗugo ko wooɗi, ɗaɓɓite ko fotti! Ndartine toonyooɓe, kiitane atiimeejo bee gooŋga, njiŋnge rewɓe yurumɓe!”
18“Kadi, ngare haa kujjotiren” – non Jawmiraawo wi'i. “Koo to hakkeeji mooɗon mbooji coy, ɗi ndanwan bana mallimallooje. To ɗi mbooji bana ƴiiƴam, ɗi ndanwan bana hottollo. 19To on njaɓi ɗowtanaago yam, on nyaaman ɓurɗum wooɗugo haa lesdi. 20Ammaa to on calake, on tuurti, nden kam kaafahi nyaaman on.” Min Jawmiraawo wi'i ɗum.
Berniwol keewŋgol hakke
21Kayto! Berniwol koolaaŋgol naane laati bana debbo daakaareejo. Naane adili'en njooɗi ton, ammaa jonta sey mbarooɓe ko'e. 22Cardi ma laatake njamndi meere, inaboojam ma mbooɗɗam jilliraama ndiyam. 23Ardiiɓe ma laatake tuurtooɓe, ɓe sooba'en wuyɓe. Ɓe fuu ɓe ngiɗi caahuuji rusiya, ɓe ɗon ɗaɓɓa ngeenaari zammba. Ɓe njiŋngataa atiime'en fodde adilaaku, ɓe cuklantaako haala rewɓe yurumɓe.
24Ngam maajum, ndaa nii Allah, Jawmiraawo honooɓe asama, Baawɗo Isra'iila wi'i: “Kay! Mi feewtinan ɓernde am dow wanyɓe yam, mi waatoto konne'en am. 25An Urusaliima, juŋngo am teddan dow maaɗa. Mi ɓolinte, mi laɓɓinte, mi wurtinan tuundi ma fuu. 26Mi wartiran hiitooɓe bana naane, sarwooɓe boo bana ɓooyma. Ɓaawoɗon ɓe ewnete Berniwol-Adilaaku e Wuro-Hoolaare.”
27To Siyona waɗi kiita ngooŋɗuka, ngol hisnete. To yimɓe maagol tuubi, mbaɗi ko fottanta adilaaku, ɓe kisneteeɓe. 28Ammaa tuurtooɓe e hakke'en, masiibo ukkanto ɓe, accuɓe Jawmiraawo boo nattan. 29On cemtan ngam on ndewi labbi les leɗɗe mawɗe, on keewan semteende daliila jarne labbi ɗe cuɓɗon. 30On laatoto bana leɗɗe mawɗe ɗe haako maaje ɗayli, bana jarne ɗe ngalaa ndiyam. 31Bana hottollo wuldata to fe'tere yiite meemi ko, bana non semmbiɗɓe nattirta ngam daliila kuuɗe maɓɓe kalluɗe. Walaa kaɗanɗo halkere.