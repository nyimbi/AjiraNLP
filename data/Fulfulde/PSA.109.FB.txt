Tornde gullaaɗo bilaa daliila
1Ngam kaliifaajo gime. Yimre Daawuda.
Yaa Allah mo maŋgtanmi, taa jeeɗa!
2Ngam halluɓe e fewooɓe ɗon mbolwa kalluka dow am,
ɓe ɗon mbaɗammi tufle.
3Ɓe ɗon kallinammi, ɓe ɗon nganyammi
ɓe ɗon konammi meere.
4Koo nde mi yiɗi ɓe, ɓe ɗon mbolwa kalluka dow am.
Ammaa min kam, sey do'aare tan mbaɗanmi.
5Ɓe ɗon mbarjo mbooɗeeŋga am bee halleende,
ɓe ɗon mbarjo yiide am boo bee nganyaandi.
6Ummin goɗɗo kalluɗo ngam hiitaago konneejo am!
Ceettoowo mo wullo mo!
7Kiitoowo linya haala maako, do'a mo kiita!
Koo tornde maako boo laatano mo daliila aybe!
8Ustu balɗe maako!
Goɗɗo feere hoosa babal maako.
9Ɓikkoy maako laato atiime'en!
Debbo maako laato jurumɗo!
10Ɓikkoy maako laato rookooɓe yiilotooɓe,
ɓe ndookoya daayiiɗum bee winnde saare maɓɓe!
11Tokkiiɓe mo nyamaale kooca jawdi maako fuu,
jananɓe njaɓta nafuuda kuugal maako!
12Taa goɗɗo koo gooto tokko woonango mo,
taa goɗɗo enɗa atiime'en maako!
13Danygol maako fuu halka,
ngam haa yidere warannde yejjita innde maako.
14Yaa Jawmiraawo, siftor aybeeji kaakiraaɓe maako,
taa yaafa hakke daada maako!
15Taa yejjitit hakkeeji maɓɓe sam, yaa Jawmiraawo,
ammaa nattin ciftorki inɗe maɓɓe haa duniyaaru.
16Ngam konneejo am oo numaay woonango goɗɗo sam,
o toonyi laafuɓe e ɓilliiɓe e tampa-ɓerɗe'en
haa o mbari ɓe.
17O yiɗno naalugo woɗɓe— naaloore loro dow maako.
O seyaaki barkiɗingo woɗɓe— barka daayo mo.
18O woowi naalugo bana o woowri ɓornaago,
naalooje maako nasta reedu maako bana ndiyam,
ɗe nasta i'e maako bana nebbam.
19Ɗe cudda mo bana limce maako,
ɗe taaro mo tum bana taadorgol maako!
20Nii non Jawmiraawo warjorto wullotooɓe yam,
hallinanɓe yam.
21Ammaa, yaa Jawmiraawo Allah am,
yiidam daliila innde ma,
mbooɗeeŋga ma seynatam. Hisnam!
22Mi laafuɗo, mi ɓilliiɗo,
ɓernde am ɗon naawa masin.
23Mi ɗon jinna bana ɗowdi asiri,
yimɓe ɗon ndiiwammi bana goɗɗo riiwrata baɓɓatti.
24Mi suumi haa koppi am tampi,
ɓanndu am timmi, mi foo'i.
25To yimɓe ngi'i yam, ɓe njancatam,
ɓe ndimmban ko'e.
26Wallam, yaa Jawmiraawo Allah am!
Hisnam fodde mbooɗeeŋga ma!
27Haa ɓe paama yaa Jawmiraawo,
an waɗi ɗum.
28Kamɓe ɓe ɗon naalammi, an a ɗon barkiɗinammi.
Ɓe ummi ngam honugo yam,
ammaa ɓe toskoto.
Min maccuɗo ma kam, mi seyoto!
29Wullotooɓe yam mbusta,
toskaare sudda ɓe bana alkibbaare.
30Min mi yettan Jawmiraawo bee sawtu,
mi maŋgtan mo nder mooɓre ɗuuɗnde!
31Ngam o ɗon dari haa nyaamo ɓilliiɗo,
ngam hisnugo mo diga yiɗɓe do'ugo mo kiita.