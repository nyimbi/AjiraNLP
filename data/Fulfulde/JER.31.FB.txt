Gartuki Isra'iila
1Jawmiraawo wi'i: “Saa'i maajum mi laatoto Allah ngam ci'e yimɓe Isra'iila fuu, kamɓe boo ɓe laatoto ummaatoore am. 2Yimɓe daɗɓe kaafahi keɓi mo'ere nder ladde. Isra'iila ɓadi heɓugo de'ere. 3Jawmiraawo waŋgani ɓe diga daayiiɗum, wi'i: Onon yimɓe am, diga ɓooyma mi yiɗi on, ngam man mi ɗon tokko mo'ango on. 4Mi darnitan on haa on ndaro, onon yimɓe Isra'iila. On ngurtoto fahin bee bawɗi, on ngama bee seyo. 5On njuboto gese inabooje fahin dow kooseeje Samariya, remooɓe ɗe nyaaman ko ɓe njubi. 6Fakat saa'i ɗon wara haa aynooɓe koola dow kooseeje Efrayim: Umme, njehenma Siyona haa Jawmiraawo Allah men!”
7Ndaa nii Jawmiraawo wi'i: “Mbaɗe hoolo seyo ngam daliila Yaakubu, mbelmbelte ngam ummaatoore ɓurnde mawnugo. Ngooyne maŋgtoore, mbi'e: Jawmiraawo, hisnu yimɓe ummaatoore ma, luttuɓe Isra'iila! 8Ndaa, mi wartiran ɓe diga lesdi woyla, mi mooɓtan ɓe diga keerol duniyaaru ɓurŋgol daayaago. Bumɗo e boosɗo ngardan bee maɓɓe, reedu'en e ɓesnanɓe fuu, mooɓtorde mawnde wartata haa ɗo. 9Ɓe ngardan bee bojji, ɓe toroto yam saa'i mi ɗon ɗowa ɓe. Mi yahran ɓe haa maaje ndiyam, dow laawol booɗŋgol ngam taa ɓe pergo. Ngam mi laatani Isra'iila bana baaba, Efrayim boo woni afo am.”
10Onon ummaatooje, nane koŋngol Jawmiraawo, anndine ngol haa duuɗe daayiiɗe! Mbi'e: “Mo saŋkiti Isra'iila'en, mooɓtan ɓe, aynan ɓe bana gaynaako aynirta tokkere mum.” 11Ngam Jawmiraawo sootti yimɓe Yaakubu, rimɗini ɓe diga juŋngo ɓurɗo ɓe semmbe. 12Ɓe ngaran, ɓe mbelmbeltan dow hooseere Siyona, seyo maɓɓe waŋgan daliila barkaaji Jawmiraawo, waato alkamaari e inaboojam e nebbam e baali e na'i ɗum o hokki ɓe. Ɓe laatoto bana jarne cafaaɗe, ɓerɗe maɓɓe meetataa torraago. 13Nden faanyɓe ngaman bee seyo, suka'en e ndotti'en fuu ceyoto. Jawmiraawo wi'i: “Mi de'itinan ɓe, haa bojji maɓɓe laato seyo, torra ɓerɗe maɓɓe laato welwelo. 14Mi haarnan liman'en bee kusel marŋgel ɓellere, mi hebbinan ummaatoore am bee kuuje am booɗɗe.” Non Jawmiraawo wi'i.
Jawmiraawo hinni Isra'iila
15Ndaa nii Jawmiraawo wi'i: “Gookaali ummi haa Rama, bojji kaaɗɗi e yooyooji ɗuuɗi. Ɗum Rahiilu ɗon woya ɓikkoy mum. O sali de'itineego, ngam koy maayi.” 16Jawmiraawo wi'i: “Accu woyugo e ilnugo gonɗi! Mbarjaari torra ma ɗon, ɓikkoy ma ngartan diga lesdi konne'en. 17Yeeso ɗo, tammunde ɗon ngam maaɗa, ɓikkoy ma ngartan haa lesdi muuɗum'en.” Non Jawmiraawo wi'i. 18“Mi nani yimɓe Efrayim ɗon mboya, ɗon mbi'a: Yaa Jawmiraawo, a elti min. Minin boo min njaɓi elto ma bana ga'i ɗi eltaaka. Lortin min, nden min lortoto, ngam an woni Jawmiraawo Allah amin. 19Min ngayliti, min acci ma, ammaa jonta min ɗon mimsito. Min keɓti hakkiilo amin, ngam man min piyi biɓɓe amin. Min cemti, min toskake, ngam min mbaɗi aybe, saa'i min derke'en tawon.
20An Efrayim, a ɓiɗɗo am giɗaaɗo, a ɓiŋngel am ngel ɓurmi yiɗgo. Nde ngiɗmi felugo ma fuu, mi siftoran no mi yiɗiri ma. Ngam maajum ɓernde am ɗon waylo nder am, mi hinnoto ma fakat.” Non Jawmiraawo wi'i. 21“Darnu alaamaaji, jo'in maandorɗe haa laawol. Heɓtu laawol ngol tokkinooɗa. Wartu, Isra'iila, wartu haa berniiji maaɗa! 22Haa ndey on accata yiilaago, onon tuurtuɓe? Ndaa, min Jawmiraawo mi tagi goɗɗum kesum haa duniyaaru: Debbo muuyan gorko!”
Hayru yimɓe Allah ngaranŋgu
23Ndaa nii Jawmiraawo honooɓe asama, Allah Isra'iila wi'i: “To mi wartiri joonde yimɓe bana naane, ɓe mbi'an fahin nder lesdi Yahuuda e nder gure maari: Jawmiraawo barkiɗin Urusaliima, jooɗorde adilaaku, hooseere seniinde! 24Yimɓe njooɗoto nder lesdi Yahuuda e nder gure maari fuu, hawtaade bee remooɓe e waynaaɓe bee tokke muuɗum'en. 25Mi semmbiɗinan koo moy comɗo, mi haarnan koo moy dolɗo.” 26Nden Yeremiya fini, tawi ɗoyŋgol muuɗum weli!
27Jawmiraawo wi'i: “Saa'i ɗon wara haa mi hebbina lesdi Isra'iila e lesdi Yahuuda bee yimɓe e dabbaaji. 28Bana mi tiɗɗiniri ɗoofugo e fe'ugo, ngam halkugo e yibbingo e wonnugo, bana non mi tiɗɗiniran nyiɓtaago e jubaago ɓe.” Non Jawmiraawo wi'i. 29“Saa'i man ɓe meetataa wi'ugo: Baabiraaɓe muri lammuɗum, ammaa ɗum nyii'e ɓikkoy mbaati. 30Naa non, ammaa koo moy muri lammuɗum, nyii'e mum tan mbaatata. Koo moy maayan ngam hakkeeji muuɗum tan.”
31Jawmiraawo wi'i: “Nyalɗe ɗon ngara haa mi haɓɓa alkawal kesal bee yimɓe Isra'iila e yimɓe Yahuuda. 32Ngal laatataako bana alkawal ngal kaɓɓumi bee kaakiraaɓe maɓɓe nyannde mi naŋngi juuɗe maɓɓe ngam wurtingo ɓe lesdi Misra. Koo mi laati jawmiiɓe, kamɓe ɓe piisti alkawal bee am. 33Ammaa to saa'i man wari, mi haɓɓan alkawal bee yimɓe Isra'iila bana ni'i: Mi nastinan tawreeta am nder hakkiilooji maɓɓe, mi winndan ka nder ɓerɗe maɓɓe. Min mi laatoto Allah maɓɓe, kamɓe boo ɓe laatoto ummaatoore am. 34Walaa haaje goɗɗo ekkitina keeddiɗɗum malla deerɗum, wi'a mo: Anndu Jawmiraawo. Ngam ɓe fuu ɓe anndatam, diga leesɗo maɓɓe haa mawɗo maɓɓe. Ngam mi yaafoto aybeeji maɓɓe, mi meetataa siftorgo hakkeeji maɓɓe.” Non Jawmiraawo wi'i.
35-36Jawmiraawo jo'ini naaŋge ngam yaynugo nyalawma, lewru e koode boo ngam yaynugo jemma. O ɗon ummina mbeela haa ƴuuge maaga koola. Innde maako Jawmiraawo honooɓe asama. Kaŋko o wi'i: “Sonaa to umrooje ɗowanɗe tagefo ɗe'e nafataa fahin, ummaatoore Isra'iila tabitittaako ummaatoore yeeso am. 37To goɗɗo waawi foondugo asamanji e wiɗitaago caɓɓaaje lesdi, nden kam mi wudinan yimɓe Isra'iila fuu ngam kuuɗe maɓɓe.” Non Jawmiraawo wi'i.
38“Saa'i ɗon wara nde yimɓe nyiɓtoto berniwol ngo'ol, diga suudu Hananiyel towndu haa Dammugal Toldu.” Non Jawmiraawo wi'i. 39“Diga ton keerol maagol yahan gal hiirnaaŋge haa yotto towndiire Gareb, nden ngol waylititto, ngol yahan Go'a. 40Waadiwol nyawmanɗe e ndoondi e babe fuu haa yotto maayel Kederon, haa yotto Dammugal Pucci haa fuunaaŋge, ɗum fuu ɗum laatoto cenaaɗum ngam Jawmiraawo, ɗum meetataa yibbineego koo halkeego haa foroy.”