Nastuki
Ko winnda nder deftere Wahayu Yuhanna nanndi bee ko taweten nder defte annabi Ezekiyel, Daniyel e Zekariya. Deftere nde'e ɗon waŋgina jaalorgal Almasiihu e ummaatoore mum dow Sayɗaanu e ummaatooje duniyaaru.
Yuhanna winndani jama'aaje nuɗɗinɓe joweeɗiɗi gonɗe nder lesdi Asiya haa ɗe tabito nder nuɗɗinki koo nder ɓillaaje e toonyaaŋgeeji feere feere ɗe Sayɗaanu ukkanta ɓe (2—3).
Kadiboo Yuhanna anndini en kaayeefiiji e alaamaaji e masiibooji tammiiɗi wargo hiddeko duniyaaru timma ɗi o yi'i. Jawmiraawo meeɗen Yeesu Almasiihu jaaloto wanywanyɓe Allah fuu. To jaalorgal ngal timmidi, o warjoto nuɗɗinɓe maako, ɓe laamodoto bee maako nder asamaawu kesu e lesdi kesri. Hisnaaɓe cujidanan Allah, ɓe njooɗodoto bee maako haa foroy nder hayru timmuɗo. Ngam man sey koo moy hakkilana seedamku Almasiihu, loota ngapaleewol muuɗum, tiiɗo yeeɗugo nder senaare. Heefeerɓe kam, Allah hiitoto ɓe fodde kuuɗe maɓɓe kalluɗe, o nastinan ɓe hawtaade bee Sayɗaanu nder weendu yiite, waato maayde ɗiɗawre.
Tokkindirki haalaaji:
Fuɗɗoode 1:1-8
Gi'ki arani e bataakeeji haa jama'aaje joweeɗiɗi 1:9—3:22
Deftere takkaande bee takkanɗe joweeɗiɗi 4:1—8:1
Luwe puufeteeɗe joweeɗiɗi 8:2—11:19
Kuuŋga e dabbaaji ɗiɗi 12—13
Gi'ɗe feere feereeje 14
Taasaaje ɓernuki Allah joweeɗiɗi 15—16
Do'ere Baabila e ndabbaawa e pewoowo bi'anɗo o annabiijo e Sayɗaanu 17:1—20:10
Kiita ragareeha 20:11-15
Asamaawu kesu e lesdi kesri e berniwol Urusaliima kesol 21:1—22:5
Bolle ragareeje 22:6-21