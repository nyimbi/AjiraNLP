Cuuɗi ɗiɗi baŋnge haykaliiru
1Goɗɗo go wurtini yam, yahri yam haa daldal yaasiwal, gal woyla. O yahri yam haa suudu wonndu haa woyla suudu mawndu haa hiirnaaŋge haykaliiru go, haa woyla daldal hakkunde haykaliiru e suudu mawndu boo. 2Njuutirka suudu man haa wakeere woylaare, meetir cappanɗe jowi, njaajirka maaru boo meetir noogas e jowi. 3Haa wakeere woore ndu jokki bee daldal nderwal ngal meetir sappo, haa wakeere gaɗaare boo ndu ɗon tiitotiri bee taŋkol kaa'e haa sera daldal yaasiwal. Ndu ɗon bee laabi tati jowjowtirɗi bana ba'orɗe. 4Haa wakeere maaru woylaare, woodi laawol. Njaajirka maagol, meetir jowi, njuutirka maagol boo meetir cappanɗe jowi. Dammuɗe suudu ɗon gal laawol man. 5-6Taytaaji dowji nder suudu ɓuri rammugo dow cakaaji e lesji, ngam suudu fuu ɗon bee laabi tati jowjowtirɗi bana ba'orɗe. Walaa daŋraŋge nder maaru bana nder cuuɗi goɗɗi haa daldal yaasiwal. 7-8Taytaaji feere ɗon haa sera daldal yaasiwal. Njuutirka man waɗi meetir noogas e jowi. Woodi mahol tiitotirŋgol bee taytaaji suudu go gal wakeere daldal yaasiwal, njuutirka maagol waɗi meetir noogas e jowi. Njuutirka suudu go fuu waɗi meetir cappanɗe jowi. 9-10Haa wakeere suudu fuunaaŋgeere ndu'u, haa fuɗɗoode mahol go, goɗɗo garanɗo diga daldal yaasiwal nastan ngam yottaago haa dammuɗe taytaaji suudu ndu'u.
Haa wakeere haykaliiru fombinaare, woodi suudu ɗiɗawru fotanndu kal-kal bee aranndu. Ndu ɓadi bee suudu mawndu haa hiirnaaŋge haykaliiru e daldal yeeso maaru go. 11Yeeso taytaaji maaru, woodi laawol bana haa wakeere woylaare. Ndu foti kal-kal bee suudu woylaaru, non boo nyiɓaalo maaru e dammuɗe maaru fuu. 12Haa wakeere maaru fuunaaŋgeere, haa fuɗɗorde mahol tiitotirŋgol bee suudu ndu'u, goɗɗo garanɗo diga daldal yaasiwal nastan ngam yottaago dammuɗe taytaaji suudu haa wakeere maaru fombinaare.
13Goɗɗo go wi'i yam: “Cuuɗi ɗi'i haa woyla e fombina, baŋnge daldal hakkunde haykaliiru e suudu mawndu haa hiirnaaŋge, ɗi ceniiɗi. Liman'en huuwooɓe yeeso Jawmiraawo, nyaaman ton dokke ɓurɗe senaago. Ɓe njo'inan dokke ɓurɗe senaago nder maaji, waato dokke nyaamdu e kirsaaɗi ngam ittuki hakke e joɓki aybe. Ngam cuuɗi ɗi'i ɗi ceniiɗi. 14Ɓaawo liman'en kuuwi nder haykaliiru, taa ɓe ngurto ɓe njaha haa daldal yaasiwal bilaa ɓortugo limce kuugal maɓɓe nder cuuɗi ɗi'i tawon, ngam ɗe cenaaɗe. Nden ɓe ɓorno limce goɗɗe, ɓe njaha haa nokkuure nde yimɓe ngoni.”
Poondol saare haykaliiru
15Nde goɗɗo go timmini foondugo ko woni nder saare haykaliiru, o wurtini yam haa nastirde fuunaaŋgeere. Nden o foondi yaasi saare. 16O foondi wakeere fuunaaŋgeere bee sawru foondirdu, meetir teemeɗɗe ɗiɗi bee cappanɗe jowi. 17Nden o foondi wakeere woylaare, meetir teemeɗɗe ɗiɗi bee cappanɗe jowi. 18Nden o foondi wakeere fombinaare, meetir teemeɗɗe ɗiɗi bee cappanɗe jowi. 19Nden o yehi haa wakeere hiirnaaŋgeere, o foondi bee sawru foondirdu, meetir teemeɗɗe ɗiɗi bee cappanɗe jowi. 20Bana nii o foondiri saare haa bakeeje nayi fuu. Mahol ɗon taari nde, njuutirka maagol, meetir teemeɗɗe ɗiɗi bee cappanɗe jowi, njaajirka maagol boo meetir teemeɗɗe ɗiɗi bee cappanɗe jowi. Mahol man ɗon sennda hakkunde ceniiɗum e ko senaaki.