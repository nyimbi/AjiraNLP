Sarɗiiji ngam lii'eeki liman'en
1“Ndaa ko a waɗata ngam a sena liman'en haa ɓe kuuwanammi kuugal limanku: Hoo'u ngaari kalhaldi e jawɗi baali ɗiɗi ɗi ngalaa aybe 2e tamseeje ɗe ufnaaka e tamseeje ɗe ufnaaka jiiɓaaɗe bee nebbam e tamseeje bette ɗe ufnaaka, gujaaɗe bee nebbam. Sey a waɗa ɗe fuu bee kuroori alkamaari ɗiggundi. 3Waatu ɗe nder silaawo, lii'anam ɗe nder silaawo hawtaade bee kalhaldi e jawɗi baali ɗiɗi go. 4Ɓaditin Haruna e ɓikkoy muuɗum haa dammugal laymaaru fottirde. Ɓe laɓɓina ko'e maɓɓe bee ndiyam. 5Hoo'u limce go, ɓornu Haruna toggoore e alkibbaare e ɗancikiire e jiiba wiɓɓere. Haɓɓu ɗum bee taadorgol ɗancikiire. 6Meetu mo meetaleewol, waɗ alaama senaare haa meetaleewol. 7Hoo'u nebbam cenirɗam. Ruf ɗam dow hoore maako. 8Ɓaditin ɓiɓɓe maako boo, ɓornu ɓe toggooje. 9Taadu ɓe taadorgol, hufnu ɓe kufneeje. Ɓe laato liman'en bee farilla am nduumiika. Bana non a nastinirta Haruna e ɓikkoy mum nder kuugal muuɗum'en.
10Waddu kalhaldi go yeeso laymaaru fottirde. Haruna e ɓikkoy mum njowa juuɗe dow hoore maari. 11Hirsu ndi yeeso Jawmiraawo haa dammugal laymaaru fottirde. 12Hoo'u ƴiiƴam kalhaldi, wuju ɗam bee hoondu ma haa talkumooje hirsirde. Ruf ƴiiƴam luttuɗam haa les hirsirde. 13Hoo'u ɓellere suddunde teteki e ɓellere dow heŋre e ɓooƴe ɗiɗi fuu bee ɓellere wonnde dow maaje. A wula ɗum fuu dow hirsirde. 14Kusel kalhaldi e laral maari e coowoowe maari, a wula ɗum bee yiite yaasi saŋngeere. Kanjum woni kirseteeŋga ngam ittugo hakke.
15Nden hoo'u ngoori jawɗi baali. Haruna e ɓikkoy mum njowa juuɗe dow hoore maari. 16Hirsu ndi, hoo'u ƴiiƴam maari, wiccu ɗam haa buttuli hirsirde nayi fuu. 17Ta'u njawdiri geɓe geɓe. Lootu teteki maari e kolce maari. Wallin ɗum dow geɓe maari e hoore maari. 18A wula njawdiri fuu dow hirsirde. Kanjum woni nguleteeŋga nga yiite nyaamata ɗum ngam Jawmiraawo, uureeŋgol belŋgol maaga fottanan Jawmiraawo.
19Nden hoo'u njawdiri ɗiɗawri. Haruna e ɓikkoy mum njowa juuɗe dow hoore maari. 20Hirsu ndi, hoo'u ƴiiƴam maari, waɗ ɗam haa deblekeere nofru nyaamru Haruna e ɓiɓɓe mum fuu. Non boo haa hoondu wordu juŋngo maɓɓe nyaamo e ndu kosŋgal maɓɓe nyaamal. Wiccu ƴiiƴam luttuɗam haa buttuli hirsirde fuu. 21Hoo'u ƴiiƴam ngonɗam dow hirsirde e nebbam cenirɗam, wiccu ɗam dow Haruna e limce muuɗum, wiccu ɗam boo dow ɓiɓɓe maako e limce maɓɓe. Bana non o senorto, kaŋko e limce maako, non boo ɓiɓɓe maako e limce maɓɓe.
22Hoo'u ɓellere njawdiri e wicco e ɓellere suddunde teteki e ɓellere dow heŋre e ɓooƴe ɗiɗi fuu bee ɓellere wonnde dow maaje e daŋngo nyaamo ngam ɗum njawdiri ngam kalfitinki kuugal. 23Hoo'u boo tamseere woore e tamseere jiiɓaande bee nebbam woore e tamseere wettere woore haa silaawo tamseeje ɗe ufnaaka, jo'inaaŋgo yeeso Jawmiraawo. 24Wallin ɗum fuu dow juuɗe Haruna e juuɗe ɓiɓɓe mum, ɓe ɓaŋgta ɗum, ɓe lii'o ɗum yeeso Jawmiraawo. 25Nden hoo'u ɗum fahin haa juuɗe maɓɓe, a wula ɗum dow hirsirde, haa dow nguleteeŋga. Kanjum woni nguleteeŋga nga yiite nyaamata ɗum ngam Jawmiraawo, uureeŋgol belŋgol maaga fottanan Jawmiraawo.
26Hoo'u biiwol njawdiri ndi kirsuɗa ngam halfingo Haruna kuugal mum. Ɓaŋgtu ngol, lii'a ngol yeeso Jawmiraawo. Ngol laato geɗal ma. 27Diga njawdiri ngam kalfitinki kuugal haa Haruna e ɓiɓɓe muuɗum, sen biiwol lii'aaŋgo e daŋngo ittaaŋgo ngam Jawmiraawo go. 28Ɗum laato geɗal Haruna e ɓikkoy mum bee farilla nduumiika haa Isra'iila'en, ngam ɗum dokkal ittaaŋgal. Dokkal man, Isra'iila'en itta ngal e kirseteeɗi muuɗum'en ngam kawtal bee Allah. Ɗum dokkal maɓɓe ittaaŋgal ngam Jawmiraawo.
29Limce Haruna ceniiɗe laatano ɓikkoy mum ɓaawo maako, wakkati senugo e halfitinango ɓe kuugal maɓɓe. 30Ɓiɗɗo Haruna laatotooɗo limanjo ɓaawo baaba mum, ɓorno ɗe nyalɗe joweeɗiɗi, nden o nasta laymaaru fottirde ngam kuugal maako.
31Hoo'u njawdiri ngam kalfitinki kuugal, a defa kusel maari haa nokkuure seniinde. 32Haruna e ɓikkoy mum nyaama kusel man e tamseeje gonɗe nder silaawo, ɓe nyaama ɗum haa dammugal laymaaru fottirde. 33Ɓe nyaama ko hirse ngam yaafuye hakkeeji maɓɓe wakkati halfitinango ɓe kuugal e senugo ɓe. Jananno nyaamataa ɗum, ngam ɗum cenaaɗum. 34To woodi ko lutti e kusel ngam kalfitinki kuugal e tamseeje man haa fajiri, sey a wula ɗum bee yiite. Ɗum nyaamataake, ngam ɗum cenaaɗum.
35A waɗana Haruna e ɓikkoy mum fodde ko mi umri ma fuu. Waɗ juulde kalfitinki kuugal maɓɓe nyalɗe joweeɗiɗi. 36Nyalaade fuu lii'anam ngaari kalhaldi kirseteendi ngam ittugo hakke. Laɓɓin hirsirde bee lii'aago kirseteeŋga man ngam maare. Wuju nde bee nebbam ngam a sena nde. 37Nyalɗe joweeɗiɗi lii'anam kirseteeŋga yaafuye ngam hirsirde, a sena nde. Bana non hirsirde laatorto ɓurnde senaago. Ko meemata hirsirde fuu, senoto.”
Kirseteeɗi nyalaade nyalaade
38“Ndaa ko a lii'anto yam dow hirsirde: Nyalaade fuu njawkoy ɗiɗoy koy nduuɓu. 39Lii'anam jawgel gootel fajiri, jawgel ɗiɗaɓel boo maŋngariba. 40Ɓesdu kuroori ɗiggundi agoda tati, njiiɓaandi bee nebbam jaytunje arɓaaɗe liitir gootel e inaboojam liitir gootel ngam dokkal dufeteeŋgal. Ɗum yahdan bee jawgel aranel. 41Lii'anam jawgel ɗiɗaɓel maŋngariba. Ɓesdu dow maagel dokkal nyaamdu e dokkal dufeteeŋgal bana fajiri. Kanjum woni kirseteeŋga nga yiite nyaamata ɗum ngam Jawmiraawo, uureeŋgol belŋgol maaga fottanan Jawmiraawo. 42Nguleteeŋga man tabita foroy nder gide mooɗon fuu, haa dammugal laymaaru fottirde yeeso Jawmiraawo, nokkuure nde mi fottata bee mooɗon, nde mi wolwante e muuɗum boo. 43Ton pottanmi bee Isra'iila'en, tedduŋgal am senan nokkuure man. 44Mi senan laymaaru fottirde e hirsirde, mi senan boo Haruna e ɓiɓɓe mum, ngam ɓe kuuwanammi kuugal limanku. 45Mi jooɗoto caka Isra'iila'en, mi laatoto Allah maɓɓe. 46Ɓe anndan min woni Jawmiraawo Allah maɓɓe, gurtinɗo ɓe lesdi Misra, haa mi jooɗo caka maɓɓe. Min woni Jawmiraawo Allah maɓɓe.”