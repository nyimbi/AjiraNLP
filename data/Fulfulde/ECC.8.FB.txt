1Moy nanndi hikmaajo? Moy anndi faamtingo kuuje? Hikma neɗɗo ɗon yayna yeeso mum, ɗon sottina caatal yeeso mum.
Ɗowtanaago laamiiɗo
2Ɗowtana umroore laamiiɗo, ngam daliila hunayeere yeeso Allah. 3Taa yaawu daayotirgo bee maako, taa saatin hoore ma nder kuugal ngal laamiiɗo yerdaaki, ngam o waɗan ko o yiɗi fuu. 4Ngam wolde maako mari baawɗe. Moy ƴamata mo: “Ko mbaɗata?” 5Mo ɗon ɗowtano laamiiɗo nastataa nder sarru. Ɓernde hikmaajo anndan wakkati e kiita.
6Ngam koo ɗume fuu woodi wakkati e kiita, ammaa sarru neɗɗo ɗon teddana mo. 7O anndaa ko tammi wargo. Ngam moy anndinta mo no ɗum laatorto? 8Walaa neɗɗo mari baawɗe jogitaago poofɗe, walaa marɗo baawɗe dow nyalaade maayde mum, walaa mo waawata salaago yahugo haɓre, halleende boo daɗnataa baɗanɗo nde.
Halluɓe e adili'en
9Mi yi'i ɗum fuu, yaake mi ɗon linya ko yimɓe mbaɗata haa duniyaaru. Wakkati feere neɗɗo ɗon mara baawɗe dow yimɓe, nden ɗum ɗon waddana ɓe sarru. 10Mi yi'i ɓe uwi halluɓe. Nde yimɓe nasti, ngurti hirsirde, ɓe ngejjiti nder berniwol ko halluɓe ɓe'e mbaɗno. Kanjum boo ɗum meere.
11Ngam ɗume yimɓe keewi suuno waɗugo kalluɗum? Ngam kuuɗe maɓɓe kalluɗe kiitataake law. 12Hakkeejo waɗan kalluɗum nde teemerre, o juttinan balɗe maako boo. Ammaa mi anndi, kulɗo Allah heɓan hayru ngam o mari kulol yeeso muuɗum, 13ammaa kalluɗo heɓataa hayru. Balɗe maako caaloto law bana ɗowdi, ngam o hulataa Allah. 14Ndaa ko ɗon saalo haa duniyaaru: Adili'en woɗɓe ɗon keɓa ngeenaari halluɓe e halluɓe woɗɓe ɗon keɓa ngeenaari adili'en. Ngam man mbi'mi kanjum boo ɗum meere.
15Min, mi manan seyo. Ngam neɗɗo walaa hayru haa duniyaaru sam, sey nyaamugo, yarugo e seyaago. Kanjum yahdata bee maako nder torra maako, nder balɗe ɗe Allah hokki mo haa duniyaaru fuu.
16Nde mi waɗi anniya ɗaɓɓugo hikma e faamugo suklere haa duniyaaru–ngam goɗɗo foti haɗugo hoore mum ɗaanaago jemma e naaŋge fuu, 17mi laari ko Allah waɗi fuu: Neɗɗo waawataa heɓtugo ko huuwa haa duniyaaru. No o tiinori ɗaɓɓugo ɗum fuu, o heɓtataa ɗum. Hikma'en ɗon mbi'a ɓe ngoodi anndal, ammaa kamɓe boo ɓe keɓtataa.