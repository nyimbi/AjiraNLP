Koofŋgol
1Min, Yaakuba maccuɗo Allah e Jawmiraawo men Yeesu Almasiihu, mi hoofni le'i Isra'iila sappo e ɗiɗi caŋkitiiɗi haa duniyaaru.
Nuɗɗinki e hikma
2Deerɗiraaɓe am, ceye masin nde jarribooje feere feere keɓi on fuu. 3Ngam on anndi poonduki nuɗɗinki mooɗon waddan munyal. 4Ammaa sey munyal mooɗon waŋga laaɓɗum, ngam haa on laato timmuɓe, bilaa feloore, taa koo ɗume ŋakkana on. 5To hikma ŋakkani gooto caka mooɗon, sey o toro Allah dokkanɗo koo moy bee caahaaki e bilaa feloore, o hokkan mo ka. 6Ammaa sey o toro bee nuɗɗinki, bilaa seko sam, ngam mo ɗon seka nanndi bee ƴuuge weendu ɗe henndu dimmbinta e ɓaŋgtata. 7Taa irin goɗɗo oo tammo heɓugo koo ɗume haa Jawmiraawo, 8ngam tum o cakliiɗo, nuɗɗinki maako daraaki dow gootum sam.
Laafere e risku
9Sey deerɗiraawo leesɗo seyo to Allah ɓaŋgti mo, 10deerɗiraawo diskuɗo boo seyo to Allah leesni mo. Ngam o saaloto bana pinndi huɗo. 11To naaŋge ɓaŋgti, wuli jaw, huɗo yooran, pinndi mum caaman, mbooɗirka man fuu halkan. Bana non boo diskuɗo halkirta nder kuuɗe muuɗum.
Jarribooje e esto
12Barka laatanto goɗɗo mo munyani jarribeeki, ngam ɓaawo poondol ngo'ol, o heɓan woronnde ngeendam nde Allah iinani yiɗɓe mo. 13To goɗɗo jarribaama, taa o wi'a: “Allah jarribake yam.” Ngam goɗɗo waawataa jarribaago Allah haa o waɗa halleende, kaŋko boo o jarribataako goɗɗo. 14Ammaa jarraba ɗon naŋnga goɗɗo to suuno mum esti ɗum, naŋngi ɗum. 15Ɓaawoɗon, to suuno man mawni, riman hakke. To hakke mawni boo, riman maayde.
16Deerɗiraaɓe am yiɗaaɓe, taa zammbe ko'e mon! 17Caahu mbooɗŋgu e dokkal timmuŋgal fuu iwi diga dow, ɗum iwi haa Allah tagɗo jayli asama. O waylataako, nyiɓɓuki laatataako haa maako bana haa jayli man. 18Nder muuyo maako o hokki en ngeendam bee wolde maako gooŋgaare, ngam haa joonde meeɗen ɓura joole tagle maako fuu.
Nanugo wolde Allah e waɗugo ko nde wi'i
19Deerɗiraaɓe am yiɗaaɓe, paame ɗu'um: Sey koo moy fuu taaskano nanugo, ammaa taa o yaawa wolwugo, taa o yaawa tikkugo boo. 20Ngam tikkere neɗɗo hiɓɓintaa adilaaku Allah. 21Ngam maajum, ngudine ko soɓi e kuuɗe kalluɗe fuu. Njaɓe bee yaŋkinaare wolde nde Allah aawi nder ɓerɗe mooɗon, ngam nde waawan hisnugo on.
22Taa zammbe ko'e mooɗon bee wi'go: Nanugo wolde Allah tan he'i. Ammaa mbaɗe ko nde wi'i on. 23Ngam koo moy nani wolde Allah, o waɗaay ko nde wi'i, o nanndi bee daarɗo yeeso mum nder daarorgal, 24o yi'i no o wa'i, o dilli, law o yejjiti no o wa'no. 25Ammaa to goɗɗo ɗon lincita tawreeta Allah timmuka, dimɗinanka yimɓe, o ɗon tokka jogaago ka, o yejjitittaa ko o nani, o ɗon waɗa ko ka wi'i mo, goɗɗo oo heɓan barka nder ko o waɗata fuu.
26To goɗɗo ɗon numa o goɗɗo diina, ammaa o hakkilantaa ko o wolwata, diina maako laati meere, o fewani hoore maako. 27Ndaa ko hollata diina gooŋgaaha e ceniika yeeso Allah Baabiraawo: Hakkilango atiime'en e rewɓe yurumɓe nder ɓillaare maɓɓe e aynugo hoore muuɗum ngam taa duniyaaru soɓna ɗum.