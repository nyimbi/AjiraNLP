Nastuki
Deftere nde'e ɗon anndina joonde Daniyel e wahayuuji mum haa Baabila. Laamiiɗo Nabukodonosor dahi Yehoyakim, laamiiɗo Yahuuda bee yimɓe muuɗum fuu, yahri ɓe haa Baabila. Ammaa Daniyel e soobiraaɓe muuɗum tato keɓi mo'ere yeeso laamiiɗo, kuuwi haa laamorde. Allah hokki Daniyel hikma ɗuuɗka (1:17) haa o waawi fassitirgo koyɗi Nabukodonosor. Daniyel heɓi daraja e innde mawnde. Daniyel, o gooŋgaajo, kulɗo Allah, ɗowtaniiɗo tawreeta. Ngam maajum o sali, kaŋko e soobiraaɓe maako, rewugo lawru ndu Nabukodonosor waɗi. Nden ɓe cakkini soobiraaɓe Daniyel tato go nder yiite ɓolinirde (2:24-30). Ɓaawoɗon ɓe cakkini boo Daniyel nder lowol barooɗe (6:11-25). Ammaa Allah ayni ɓe, hisni ɓe. Ɗum hayɗini Dariyus masin haa o teddini Allah Isra'iila (6:26-28).
Ɓaawo man Daniyel heɓi wahayuuji feere feere nayi anndinanɗi laamuuji tammiiɗi laamanaago duniyaaru: Ɗum laamu Baabila (2:37-38), laamu Medi'en e Perezzi'en (2:32,39; 7:5; 8:3-7), laamu Yunaniŋke'en (2:32,39; 7:6; 8:5-8) e laamu Roma'en (2:40; 7:7,19,23). Ammaa haa timmoode laamu Allah jaalan ɗi fuu (7:27) ngam Allah o Ɓaŋiiɗo (4:34-35).
Deftere Daniyel anndini boo haala timmoode duniyaaru e caɗeele ragareeje (9:24-27 e 10—12). Ammaa hooliiɓe Allah njaynan bana koode asama (12:3).
Annabaakuuji dow Almasiihu boo ɗon tawe nder deftere nde'e. Binndoowo Wahayu Yuhanna naftori ko Daniyel winndi.
Deftere nde'e ɗon semmbiɗina nuɗɗinɓe haa ɓe tiiɗa nder nuɗɗinki maɓɓe wakkati fuu, koo to boneeji e toonyaare tawi ɓe.
Tokkindirki haalaaji:
Daniyel e soobiraaɓe mum 1—6
a. Darjiɗinki Daniyel e soobiraaɓe mum 1
b. Koyɗol laamiiɗo Nabukodonosor aranol 2
c. Soobiraaɓe Daniyel tato nder yiite ɓolinirde 3
d. Koyɗol laamiiɗo Nabukodonosor ɗiɗaɓol 4
e. Wahayu laamiiɗo Belsaccar 5
f. Daniyel nder lowol barooɗe 6
Wahayuuji Daniyel 7—12
a. Dabbaaji nayi 7
b. Jawɗi mbaalu e mbeewa 8
c. Tornde Daniyel e anndinki Jibirilla 9
d. Ɓorniiɗo limce daneeje 10—11
e. Haala timmoode duniyaaru 12