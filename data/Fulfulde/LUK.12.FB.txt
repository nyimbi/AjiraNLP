Deentinki diga naafikaare
(Matta 10:26-27)
1Wakkati man yimɓe ujineeje mooɓotiri haa ɓe ɗon njaaɓnjaaɓtira. Yeesu fuɗɗi wolwango pukara'en muuɗum: “Kakkilane ufnirɗum Farisa'en, waato naafikaaku. 2Cuuɗiiɗum fuu waŋgan, sirriijum fuu faamoto. 3Ngam ko mbolwuɗon nder nyiɓre fuu, ɗum naneteeɗum nder annoora. Ko on cofndotiri nder cuuɗi, ɗum ngooyneteeɗum nder baŋguɗum.”
Moy haani huleego?
(Matta 10:28-31)
4“Mi ɗon wi'a on ɗum, onon soobiraaɓe am: Taa kule waawanɓe mbarugo ɓanndu, ammaa ɓe mbaawataa waɗugo koo ɗume ko ɓuri non. 5Mi hollan on mo kuloton: Kule mo waawi mbarugo, mo woodi baawɗe sakkingo nder yiite jahannamaaye boo. Nonnon, mi ɗon wi'a on, kaŋko haani huleego.
6Ɓe coorrataa colloy njowoy bee suleyje ɗiɗi na? Ammaa Allah yejjitittaa koo gootel maakoy. 7Koo gaasaaji ko'e mooɗon limaaɗi fuu. Taa kule sam, saman mooɗon ɓuri colloy ɗuuɗkoy.”
Seedaago Yeesu
(Matta 10:32-33; 12:32; 10:19-20)
8“Mi ɗon wi'a on, koo moy seedi yeeso yimɓe o anndi yam, Ɓii-neɗɗo boo seedoto o anndi mo yeeso malaa'ika'en Allah. 9Ammaa mo yeddi yam yeeso yimɓe, o geddeteeɗo boo yeeso malaa'ika'en Allah.
10Koo moy wolwi kalluka dow Ɓii-neɗɗo, heɓan yaafuye. Ammaa mo wolwi kalluka dow Ruuhu Ceniiɗo, o yaafataake sam.
11To ɓe njahri on hiiteego nder cuuɗi dewal Yahuudu'en malla yeeso laamiiɓe e marɓe baawɗe, taa ɓillore numugo no mbaŋginirton hujja mon malla ko mbi'oton. 12Ngam Ruuhu Ceniiɗo ekkitinan on ko mbi'oton nder saa'iire man.”
Balndol diskuɗo sooya-hakkiiloojo
13Goɗɗo nder mooɓre wi'i Yeesu: “Moodibbo, wi' deerɗiraawo am senndana min ndonŋgu ngu baaba amin acci.” 14Yeesu wi'i mo: “Hey an! Moy waɗi yam kiitoowo dow mooɗon malla cenndoowo jawdi mon?” 15Nden o wi'i ɓe: “Ndeente e suunooji koo ɗiye, ngam ngeendam neɗɗo iwataa haa jawdi mum, koo no o riskiri fuu.” 16O wolwani ɓe balndol ngo'ol: “Woodi goɗɗo diskuɗo, o woodi gese, ɗe mbaɗani mo ƴaamnde ɗuuɗnde. 17O numi nder ɓernde maako: Ko mbaɗanmi? Ngam mi walaa babal haa mooɓtanmi ƴaamnde am. 18O wi'i: Yowwa, ndaa ko mbaɗanmi: Mi fusan beembe am, mi maha ɓurɗe mawnugo, mi mooɓta alkamaari e jawdi am fuu haa ton. 19Nden mi wi'ana yoŋki am: A woodi jawdi ɗuuɗndi sigaandi, he'anndi ngam duuɓi ɗuuɗɗi! Siwta, nyaam, yar, seya! 20Ammaa Allah wi'i mo: Sooya-hakkiiloojo, jemmaare nde'e mi hoosan yoŋki ma, kuuje maaɗa mooɓtaaɗe ɗe'e fuu, moy marata ɗe? 21Bana nii ɗum laatanto mo mooɓtani hoore mum jawdi, mo laataaki diskuɗo yeeso Allah.”
Hoolaago Allah
(Matta 6:25-34)
22Ɓaawoɗon Yeesu wi'i pukara'en muuɗum: “Ngam maajum mi ɗon wi'a on: Taa caklane nguure mooɗon, waato ko on nyaamata malla ko on ɓornoto. 23Ngam yoŋki ɓuri nyaamdu saman, ɓanndu boo ɓuri limce saman? 24Ndaare leekuuje: Ɗe aawataa, ɗe codataa, ɗe mooɓtataa koo ɗume nder cigorɗum malla beembal, ammaa Allah ɗon nyaamna ɗe. On ɓurataa colli saman piw na? 25Moy caka mooɗon waawi ɓesdugo balɗe muuɗum koo seɗɗa bee saklere muuɗum? 26Nde on mbaawataa waɗugo koo peetum, ngam ɗume cuklantooɗon luttuɗum? 27Ndaare pinndi ladde no ndi mawnirta. Ndi huuwataa, ndi sannyataa, ammaa mi ɗon wi'a on: Koo Suleymaanu bee daraja muuɗum fuu meeɗaay ɓornaago limce booɗɗe bana ngoori man. 28Allah ɓorni huɗooji ɗi tawe hannde nder ladde, jaŋngo boo ɗi cakkine nder yiite. To non kam, o ɓornataa on ko ɓuri non na, onon famɗa-nuɗɗinki'en? 29Taa ɓillore ko nyaamoton malla ko njaroton. Taa cakle ko'e mooɗon. 30Heefeerɓe duniyaaru cuklanto kuuje ɗe'e nde weeti fuu. Ammaa Baabiraawo mooɗon anndi on ngoodi haaje kuuje ɗe'e. 31Aarte suklanaago laamu maako, nden o hokkan on kuuje ɗe'e fuu bana ɓesdaari.”
Siga haa asama
(Matta 6:19-21)
32“Taa kultore, onon tokkere famarde, ngam Baabiraawo yiɗi hokkugo on laamu muuɗum. 33Coorre ko marɗon, caahe ɗum talaka'en, mbaɗane ko'e mooɗon boorooji sigaago ceede ɗi mbonnataako e jawdi ndi re'ataa haa asama: Haa ton gujjo ɓadataako, gilɗi boo mbonnataa ɗum. 34Ngam haa jawdi mooɗon woni, ton ɓerɗe mooɗon boo ngonata.”
Suka'en reenɓe jaagorɗo
35“Taaskitine ko'e mon, pittirlaaji mooɗon boo jamnaaɗi. 36Laate bana yimɓe reenanɓe jaagorɗo muuɗum'en gartanɗo diga ɓaŋgal, ngam ɓe maɓɓitana mo to o yottake, o tappi dammugal. 37Barka laatano suka'en ɓe jaagorɗo mum'en yaake wartata, tawa ɗon ayna. Gooŋga mbi'anmi on, o taadoto, o jo'inan ɓe haa taabal nyaamdu, o ɓaditan ɓe, o huuwanan ɓe. 38Barka laatano suka'en ɓe'e, koo to o warti caka jemma malla saali seɗɗa, o tawi ɓe ɓe ɗon ayna. 39Paame booɗɗum: To jawmu saare anndino saa'iire ndeye gujjo warata, o accataano gujjo nasta mo saare. 40Onon boo, laate taaskiiɓe, ngam Ɓii-neɗɗo waran nder saa'iire nde on tammaaki sam.”
Kuuwoowo gooŋgaajo e kuuwoowo kalluɗo
(Matta 24:45-51)
41Piyer wi'i mo: “Jawmiraawo, minin tan mbolwanɗa balndol ngo'ol na malla yimɓe fuu?” 42Jawmiraawo jaabi: “Moy woni kaliifaajo koolaaɗo, kakkilɗo, mo jaagorɗo mum tammi darnugo dow huuwooɓe mum, ngam o hokka ɓe geɗal nyaamdu maɓɓe nder wakkati man? 43Barka laatanto kuuwoowo oo, to jaagorɗo maako warti, tawti mo o ɗon suklani kuugal nga'al. 44Gooŋga mbi'anmi on: Jaagorɗo darnan mo dow jawdi muuɗum fuu. 45Ammaa to kuuwoowo man wi'i nder ɓernde muuɗum: Jaagorɗo am neeɓi wartugo, nden o fuɗɗi fiyugo huuwooɓe woɗɓe, worɓe e rewɓe, o ɗon nyaama, ɗon yara e wuyka, 46jaagorɗo wartoyan nyalaade nde suka oo tammataako e nder saa'iire nde o anndaa. O riiwan mo, o hokkan mo ngeenaari naafiki'en.
47Kuuwoowo annduɗo ko jaagorɗo mum yiɗi, ammaa taaskitinaay koo ɗume ko jaagorɗo maako yiɗi, o heɓan piyɗe ɗuuɗɗe. 48Ammaa mo anndaa ko jaagorɗo mum yiɗi, waɗi ko he'i fiyeego, o heɓan piyɗe seɗɗa non. Mo ɓe ndokki ɗuuɗɗum, ɓe ƴaman mo ɗuuɗɗum boo. Mo ɓe kalfini ɗuuɗɗum, ɓe ƴaman mo ko ɓuri ɗuuɗugo.”
Yeesu woni daliila cennduki
(Matta 10:34-36)
49“Mi wari ngam sakkingo yiite dow lesdi. Mi yiɗino nge huɓɓe jonta! 50Woodi baptisma ka njaɓanmi, mi ɓilli haa ɗum hebbitine. 51On tammi mi wari ngam waddugo salaaman dow lesdi na? Mi ɗon wi'a on, naa salaaman, ammaa cennduki. 52Ngam yeeso ɗo, yimɓe njowo nder saare woore cenndoto: Tato narrataa bee ɗiɗo, ɗiɗo boo narrataa bee tato. 53Baaba waadan bee ɓiyum, ɓiɗɗo gorko boo bee baaba mum. Daada waadan bee ɓiyum debbo, ɓiɗɗo debbo boo bee daada mum. Esiraawo debbo boo waadan bee esum debbo.”
Fassitirgo alaama asama
(Matta 16:2-3)
54Yeesu wi'i mooɓre fahin: “To on ngi'i ruuldere ummake haa hiirnaaŋge, law on ɗon mbi'a iyeende toɓan, ɗum waɗan boo. 55To on ngi'i henndu iwi fombina boo, on ɗon mbi'a: Gulɗum waɗan, ɗum waɗan boo. 56Naafiki'en! On anndi fassitirgo ko laatoto dow lesdi e ko laatoto haa dow, ngam ɗume on anndaa fassitirgo zamanuuru jontaaru ndu'u?”
Narru bee mo njokkirɗa
(Matta 5:25-26)
57“Ngam ɗume on keɓtantaa ko'e mon ko haani waɗugo? 58To a ɗon yahda bee mo njokkirɗa haa pellel kiita, haɓdu narrugo bee maako diga laawol, ngam taa o yahre haa kiitoowo, nden kiitoowo hokke haa sooje'en e sooje'en boo nastine fursina. 59Mi ɗon wi'e: A wurtataako ton sam, sonaa to a yoɓi ko ɓe kiiti ma fuu.”