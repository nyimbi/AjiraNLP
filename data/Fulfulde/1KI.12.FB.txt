Tuurtol Isra'iila
(2 Habaruuji Nyalaaɗe 10:1—11:14)
1Robo'am yehi Sikem, ngam Isra'iila'en fuu mooɓti haa Sikem ngam laamingo mo. 2Nde Yerobo'am ɓii Nebat nani haala mooɓturu maajum, o ɗonno haa Misra tawon, ngam o doggino laamiiɗo Suleymaanu. 3Ɓe neli ewnoyaago mo. O wari, kaŋko e jama'aare Isra'iila fuu. Ɓe mbolwani Robo'am: 4“Baaba ma saatini kaɓɓirgal dow amin. Ammaa an, hoynu kuuɗe baaba ma caatuɗe e kaɓɓirgal maako tedduŋgal nga'al dow amin, nden kam min kuuwante.” 5O jaabi ɓe: “Njehe, munye nyalɗe tati, nden lorte haa am.” Yimɓe ndilli.
6Nden laamiiɗo Robo'am ƴami sawari haa ndotti'en jagganiiɓe baaba muuɗum Suleymaanu, nde o ɗonno bee yoŋki. O ƴami ɓe: “Ɗume mi jaaboto yimɓe ɓe'e? Mbi'eeɗam.” 7Ndotti'en mbi'i mo: “To hannde to a woonanan ɓe, to a jaɓan ko ɓe ƴami ma, to a wolwanan ɓe bolle belɗe, nden kam ɓe mboonante foroy.” 8Ammaa Robo'am wudini sawari ndotti'en. O yehi, o sarwotiri bee sukaaɓe ɓe o mawnidi, jagganiiɓe mo. 9O wi'i ɓe: “Ɗume mi jaaboto yimɓe ɓe mbi'i mi hoyna kaɓɓirgal ngal baaba am yowani ɓe? Ko mbi'ɗon?” 10Sukaaɓe ɓe o mawnidi mbi'i mo: “Ndaa ko mbi'ata ɓe: Cimatel am ɓuri haddorde baaba am loorugo. 11Baaba am yowani on doŋgle tedduɗe, min mi ɓesdanan on doŋgle ɓurɗe teddugo. Baaba am elti on bee ɓoccol, ammaa min mi eltan on bee ngabbuwol.”
12Nyannde tataɓre Yerobo'am e ummaatoore fuu lorti haa laamiiɗo Robo'am, bana o wi'no ɓe. 13Laamiiɗo wolwani yimɓe bee caatal. O wudini sawari ndotti'en, 14o jaabi fodde sawari sukaaɓe. O wi'i: “Baaba am yowani on doŋgle tedduɗe, min mi ɓesdanan on doŋgle ɓurɗe teddugo. Baaba am elti on bee ɓoccol, ammaa min mi eltan on bee ngabbuwol.” 15Bana non laamiiɗo sali jaɓugo ko ummaatoore ƴami mo. Allah Jawmiraawo wayliti haala man non ngam gooŋɗingo iinawol muuɗum ngol o iinani Yerobo'am ɓii Nebat bee hunnduko Ahiya Siloojo.
Cennduki laamu
16Nde Isra'iila'en paami laamiiɗo sali nanango ɓe, ɓe fuu ɓe neldi mo jaawaabu:
“En ngalaa geɗal haa saare Daawuda!
En ngalaa maral haa ɓii Yessa.
Isra'iila'en en koota!
E an goɗɗo saare Daawuda, suklu bee laamu ma.” Nden ɓe caŋkiti, ɓe ndilli.
Yimɓe fuu kooti. 17Ammaa Robo'am laamani Isra'iila'en jooɗiiɓe nder berniiji Yahuuda. 18Nden laamiiɗo Robo'am neli Adoram, kaliifaajo kuuɗe dooleeje. Ammaa Isra'iila'en fuu piɗi mo bee kaa'e, o maayi. Bee daker laamiiɗo Robo'am wa'i moota pucci mum, doggi haa Urusaliima. 19Bana nii Isra'iila tuurtirani saare Daawuda, haa wargo hannde.
20Nde Isra'iila'en fuu nani Yerobo'am warti, ɓe neli, ɓe ewni mo haa jama'aare, ɓe ndokki mo laamu dow Isra'iila. Walaa tokkiiɗo saare Daawuda, sey lenyol Yahuuda tan.
21Robo'am boo wari Urusaliima. O mooɓti lenyol Yahuuda fuu e lenyol Benyamin, honooɓe suɓaaɓe ujine teemerre e cappanɗe njoweetato (180.000), ngam haɓugo bee yimɓe lenyol Isra'iila, ngam wartirgo laamu haa Robo'am ɓii Suleymaanu. 22Ammaa Allah wolwani Sema'ya goɗɗo Allah, o wi'i: 23“Wi' Robo'am ɓii Suleymaanu, laamiiɗo Yahuuda e yimɓe lenyol Yahuuda e Benyamin e luttuɓe fuu: 24Ndaa nii Jawmiraawo wi'i: Taa njehe haɓugo bee banndiraaɓe mon yimɓe lenyol Isra'iila. Koo moy loro haa saare mum, ngam huunde nde'e iwi haa am.” Ɓe nani wolde Jawmiraawo, ɓe kooti.
Yerobo'am nastini Isra'iila nder hakke
25Yerobo'am nyiɓi berniwol Sikem nder kooseeje Efrayim, o jooɗi ton. Nden o wurti ton, o nyiɓi berniwol Panuwel. 26Nden Yerobo'am numi haa ɓernde muuɗum: “Jonta laamu lortoto haa saare Daawuda. 27To yimɓe ɓe'e ɗon njaha haa suudu Jawmiraawo haa Urusaliima ngam lii'aago kirseteeɗi, ɓerɗe maɓɓe lortoto haa jaagorɗo maɓɓe Robo'am, laamiiɗo Yahuuda. Nden ɓe mbaratam, ɓe lortoto haa Robo'am, laamiiɗo Yahuuda.” 28Ɓaawo heɓugo sawari, laamiiɗo waɗi nga'oy kaŋŋeeri ɗiɗoy. O wi'i yimɓe: “Nde ɗuuɗɗum on njehi Urusaliima, Isra'iila'en, ndaa ɗowanteeɓe mon, wurtinɓe on lesdi Misra.” 29O darni gootel haa Baytila, goɗŋgel boo haa Dan. 30Kanjum woni daliila ka ummaatoore waɗi hakke, ngam nde yehi yeeso gaggel goɗŋgel haa nde yotti Dan. 31O nyiɓi boo cuuɗi haa towndiije. O hoo'i woɗɓe nder ummaatoore ɓe ngonaay lenyol Lewi, o waɗi ɓe liman'en. 32Nder lewru joweetataɓru, nyannde sappo e jowaɓre, Yerobo'am waɗi juulde, bana juulde laatiinde nder Yahuuda. O lii'i kirsaaɗi dow hirsirde. Bana non o waɗi haa Baytila. O lii'i kirsaaɗi ngam nga'oy koy o waɗino. Haa Baytila boo, o darni liman'en ɓe o waɗino haa nokkuuje towɗe. 33Yerobo'am wa'i haa hirsirde nde o waɗino haa Baytila, nyannde sappo e jowaɓre nder lewru joweetataɓru. Lewru maajum, kaŋko suɓi ndu feere mum. O waɗani yimɓe lenyol Isra'iila juulde, o wa'i haa hirsirde ngam wulugo uurle.