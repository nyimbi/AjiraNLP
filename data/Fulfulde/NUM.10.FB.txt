Luwe cardi
1Jawmiraawo wi'i Muusa: 2“Sey a waɗa luwe ɗiɗi kuuwraaɗe bee cardi ɗuuɗndi. A huuwtinira ɗe ngam mooɓtugo jama'aare e ngam egguki boo. 3To ɓe puufi luwe ɗiɗi fuu, jama'aare fuu mooɓo kommbi ma haa nastirde laymaaru fottirde. 4To ɓe puufi luwal gootal, sey ardiiɓe le'i, ardiiɓe ujineeje Isra'iila tan mooɓoto kommbi maaɗa. 5To luwe puufaama arannde, fuufre konu, le'i gonɗi haa saŋngeere fuunaaŋge ummo. 6To ɗe puufaama ɗiɗawre, fuufre konu, le'i gonɗi haa saŋngeere fombina ummo. To on ngiɗi ummingo caŋngeeje, puufe fuufre konu. 7Ammaa ngam mooɓtugo yimɓe, taa puufe fuufre konu. 8Liman'en ɓiɓɓe Haruna puufata luwe ɗe'e. Ɗum laatoto farilla nduumiika ngam mooɗon e ngam gide mon fuu.
9To on nasti haɓre nder lesdi mooɗon bee konne'en kippiiɓe on, puufe fuufre konu bee luwe man. Nden kam min Jawmiraawo Allah mon mi siftoran on, mi hisna on juuɗe maɓɓe. 10Bana non boo, nder nyalaade seyo mon, nder juulde hakkunde lebbi, puufe luwe man saa'i on ɗon lii'ano yam guleteeɗi mon e kirseteeɗi mon ngam kawtal yimɓe bee am. Nden mi siftoran on. Min woni Allah Jawmiraawo mon.”
Ummaaki Isra'iila'en diga ladde Sina
11Nder nduuɓu ɗiɗaɓu, lewru ɗiɗaɓru, nyannde noogasre maaru, ruulde ummi, acci jooɗorde seedamku alkawal. 12Isra'iila'en ummi, ndilli ladde Sina, mooɓe maɓɓe ɗon tokkindiri. Ruulde jippi nder ladde Paran. 13Jahaaŋgal maɓɓe fuɗɗi dow umroore nde Jawmiraawo umruno bee hunnduko Muusa.
14Yeɓre Yahuuda bee tuutawal mum aarti ummaago, fodde mooɓe konu mum. Nahasunu ɓii Amminadabu ɗowi honooɓe maare. 15Nataneyel ɓii Cu'ar ɗowi mooɓre konu lenyol Issakar. 16Eliyabu ɓii Helon boo ɗowi mooɓre konu lenyol Zabulon.
17Nden ɓe taggi jooɗorde Jawmiraawo. Gersoni'en e Meraari'en ndoondi nde, nden ɓe ummi.
18Nden yeɓre Ruben bee tuutawal mum ummi, fodde mooɓe konu mum. Elicuru ɓii Sedewur ɗowi mooɓre konu maare. 19Selumiyel ɓii Curisadday ɗowi jama'aare konu lenyol Simeyon. 20Eliyasaf ɓii De'uwel boo ɗowi mooɓre konu lenyol Gada.
21Nden Kehati'en ndoondi kuuje ceniiɗe, ɓe ummi. Jooɗorde boo ɗon darne hidde ɓe njotto.
22Nden yeɓre Efrayim bee tuutawal mum ummi, fodde mooɓe konu mum. Eliisama ɓii Ammihudu ɗowi mooɓre konu maare. 23Gamaliyel ɓii Pedacuru ɗowi mooɓre konu lenyol Manassa. 24Abidan ɓii Gidi'oni boo ɗowi mooɓre lenyol Benyamin.
25Haa ɓaawo, yeɓre Dan bee tuutawal mum ummi, fodde mooɓe konu mum. Ahi'ezer ɓii Ammisadday ɗowi mooɓre konu maare. 26Pagiyel ɓii Okran ɗowi mooɓre konu lenyol Aser. 27Ahiira ɓii Enan boo ɗowi mooɓre konu lenyol Neftali. 28Mooɓe Isra'iila'en tokkindiri bana nii, koo ndeye ɓe ummi fuu.
29Muusa wi'i eekiraawo mum Hobab ɓii Re'uwel Mediyaniijo: “Min ɗon ndilla haa nokkuure nde Jawmiraawo iinani min. Yahdu bee amin. Min mboonante, ngam Jawmiraawo wi'i o woonanan Isra'iila.” 30Hobab jaabi: “Mi yahdataa bee mooɗon, ammaa mi loroto haa lesdi am e haa banndiraaɓe am.” 31Muusa tiɗɗini mo, wi'i: “Useni, taa accu min, ngam an anndi nokkuuje nder ladde haa min tammi saŋngingo, a laato ɗowoowo min. 32To a yahdi bee amin, a naftorto boo mbooɗeeŋga nga Jawmiraawo tammi waɗango min.”
33Isra'iila'en ummi diga hooseere Jawmiraawo, mbaɗi nyalɗe tati dow laawol. Sundukru alkawal Jawmiraawo ɗon ardi ɓe, waɗi kanyum boo nyalɗe tati dow laawol ngam tefango ɓe pellel siwtaare. 34Bee nyalawma, ruulde Jawmiraawo ɗon dow maɓɓe wakkati ɓe ɗon ngurto saŋngeere. 35Nde sundukru alkawal ummi fuu, Muusa wi'a:
“Umma, yaa Jawmiraawo,
haa konne'en ma caŋkito,
wanyɓe ma ndogga yeeso maaɗa!” 36To sundukru darake boo, o wi'a:
“Yaa Jawmiraawo, lorta
haa jama'aare Isra'iila ɗuuɗnde nde'e!”