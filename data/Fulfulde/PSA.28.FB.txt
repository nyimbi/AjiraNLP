Tornde ngam ballal, yettoore ngam jaawaabu
1Yimre Daawuda.
Yaa Jawmiraawo, mi ɗon toro ma.
An tapaare hisrude am, taa sukku noppi ma!
To a jeeɗake, mi laatoto bana gooto caka nastanɓe ngaska lugguka.
2Nan torɗe am to mi wookani ma ngam tefugo ballal,
to mi ɓaŋgti juuɗe am gal nokkuure ma ɓurnde senaago!
3Taa halkam hawtaade bee halluɓe e waɗooɓe zunuuba!
Ɓe ɗon mbolwana heeddiɗɗiraaɓe maɓɓe bolle belɗe,
ammaa halleende heewi ɓerɗe maɓɓe.
4Hiitu ɓe fodde kuuɗe maɓɓe kalluɗe fuu!
Hiitu ɓe fodde kuuɗe ɗe juuɗe maɓɓe kuuwi!
Hokku ɓe ngeenaari kuuɗe maɓɓe!
5Ngam kamɓe ɓe paalataa kuuɗe Jawmiraawo
e ko juuɗe maako mbaɗi.
Ngam maajum o do'an ɓe, o ummintaa ɓe sam.
6Yettoore laatano Jawmiraawo,
ngam o nani torɗe am!
7Jawmiraawo woni semmbe am e wawarde am,
ɓernde am ɗon hoolo mo.
O walli yam, ɓernde am ɗon seyo,
mi yettan mo bee yimre am.
8Jawmiraawo woni semmbe ummaatoore mum,
kaŋko woni hisrude hisnannde laamiiɗo mo o suɓi ɗum.
9Hisnu ummaatoore ma,
barkiɗin yimɓe ɓe marɗa!
Laata gaynaako maɓɓe e balloowo maɓɓe haa foroy!