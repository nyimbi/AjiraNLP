Do'ere Gog
1Allah wi'i: “Ɓii-Aadama, waɗ annabaaku dow Gog, yeccu mo: Ndaa nii Allah Jawmiraawo wi'i: An Gog, laamiiɗo mawɗo dow Meesek e Tubal, mi honete. 2Mi dasete, mi wurtinte nokkuure ma daayiiɗum haa woyla, mi yahrete dow kooseeje Isra'iila. 3Nden mi yewan lagaawal ma nder juŋngo ma nano, mi soldinan kuri ma boo diga juŋngo ma nyaamo. 4A yanan dow kooseeje Isra'iila, an e jama'aaje konu ma fuu e ummaatooje gonduɗe bee maaɗa. Mi wartiran ɓalli mon nyaamdu colli nyaamooji kusel fuu e kuuje ladde. 5On njanan haa yaasi. Min Allah Jawmiraawo wi'i ɗum. 6Mi neldan yiite nder lesdi Magog, non boo haa duuɗe, haa yimɓe ɗon njooɗi nder jam. Ɓe paaman min woni Jawmiraawo. 7Mi waŋginan innde am seniinde caka yimɓe am Isra'iila'en, mi accataa nde soɓa fahin. Nden ummaatooje paaman min woni Jawmiraawo, mi Ceniiɗo nder Isra'iila.”
8Allah Jawmiraawo wi'i: “Nyalaade nde anndinnoomi ɓadake laataago. 9Jooɗiiɓe nder berniiji Isra'iila ngurtoto ngam mooɓtugo balmi accaaɗi. Ɓe njamnan yiite, ɓe kuɓɓiran nge bee bawarɗe mawɗe e pamare e lagaaje e kuri e cabbi e labbe, duuɓi joweeɗiɗi. 10Walaa haaje ɓe teena leɗɗe haa ladde malla ɓe pe'a ɗe haa laynde, ngam ɓe kuɓɓiran yiite man bee balmi ɗi'i. Ɓe njaɓtan jaɓtooɓe ɓe, ɓe mbiftan wiftooɓe ɓe.” Non Allah Jawmiraawo wi'i.
Uweeki Gog
11Jawmiraawo wi'i: “Nyalaade man kuuje ɗe'e fuu laatoto, mi hokkan Gog uwirde nder Isra'iila, nder Waadiwol Saalotooɓe haa fuunaaŋge weendu. Waadiwol man haɗan saalotooɓe dow laawol ngam haa ton ɓe uwan Gog e mooɓre maako fuu, ɓe mbi'an ngol Waadiwol-Mooɓre-Gog. 12Isra'iila'en mbaɗan lebbi joweeɗiɗi ngam uwugo maayɓe fuu haa lesdi laaɓa fahin. 13Yimɓe fuu nder lesdi kawtan, uwan ɓe. Ngam maajum ɓe keɓan tedduŋgal nder nyalaade nde teddinanmi hoore am. Min Allah Jawmiraawo wi'i ɗum. 14Ɓaawo lebbi joweeɗiɗi go, ɓe cuɓan woɗɓe saalotooɓe lesdi foroy ngam ɓe uwa maayɓe luttuɓe, ɓe laɓɓina lesdi fahin. 15Koo ndey ɓe caaloto lesdi, to gooto maɓɓe yi'i i'e maayɗo, o darna alaama haa uwooɓe ngara, uwa mo nder Waadiwol-Mooɓre-Gog. 16Woodi boo wuro wi'eteeŋgo Hamona, waato Wuro-Mooɓre. Bana nii ɓe laɓɓinirta lesdi fahin.”
17Allah Jawmiraawo wi'i yam: “Ɓii-Aadama, ewna colli e dabbaaji fuu ɗi kawta, ɗi ngara, ɗi nyaama kirseteeɗum ɗum kirsanmi ngam maaji. Ɗum kirseteeɗum mawɗum dow kooseeje Isra'iila, haa ɗi nyaama kusel, ɗi njara ƴiiƴam. 18Sey ɗi nyaama nyawmanɗe honooɓe semmbiɗɓe, ɗi njara ƴiiƴam laamiiɓe duniyaaru, ɓe fuu ɓe hirsaaɓe bana jawɗi e baali e be'i e ga'i kalhali payɗi iwɗi haa Baasan. 19Mi hokkan colli e dabbaaji kirseteeɗi ɗi'i. Ɗi nyaaman ɓellere haa ɗi cafta, ɗi njaran ƴiiƴam haa ɗi nguyka. 20Ɗi kaaran bee nyaamdu ndu ndokkanmi ɗi, bee kusel pucci e wa'iiɓe ɗi e honooɓe e yimɓe jama'aare konu koo ɓeye. Min Allah Jawmiraawo wi'i ɗum.”
Jawmiraawo wo'itini Isra'iila
21Jawmiraawo wi'i: “Mi waŋginanan ummaatooje tedduŋgal am. Ɗe fuu ɗe ngi'an kiita ka mbaɗanmi e juŋngo am tedduŋgo ngo njowanmi dow maaje. 22Ɓaawo maajum yimɓe Isra'iila paaman min woni Allah Jawmiraawo maɓɓe. 23Ummaatooje boo paaman Isra'iila'en laati dahaaɓe ngam ɓe ngewno umroore am, mi wiirni ɓe gite am, mi hokki ɓe haa juuɗe ɓillooɓe ɓe, haa ɓe fuu ɓe maayi bee kaafahi. 24Mi waɗi ɓe fodde coɓki maɓɓe e tuurtolji maɓɓe, mi wiirni ɓe gite am.”
25Ndaa nii Allah Jawmiraawo wi'i: “Jonta mi wartiran dahaaɓe danygol Yaakubu haa lesdi muuɗum'en, mi enɗan yimɓe Isra'iila fuu. Mi aynan innde am seniinde bee yiide haajunde. 26Nden kam, ɓe ngejjitan yawaare maɓɓe e kuuɗe ɗe ɓe kuuwi ngam yewugo umrooje am. Ɓe njooɗoto nder lesdi maɓɓe bee jam, walaa kulnanɗo ɓe. 27To mi wartiri ɓe diga ummaatooje, mi mooɓti ɓe diga lesɗe konne'en maɓɓe, ɓe mbaŋginan senaare am haa ummaatooje ɗuuɗɗe. 28Nden kam ɓe paaman min woni Allah Jawmiraawo maɓɓe, ngam mi dahi ɓe, jonta boo mi hooran ɓe haa lesdi maɓɓe, mi accataa koo gooto maɓɓe ɓaawo. 29Mi waanjan Ruuhu am dow yimɓe Isra'iila, mi meetataa wiirnugo ɓe gite am. Min Allah Jawmiraawo wi'i ɗum.”