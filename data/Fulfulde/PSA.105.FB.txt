Kaayeefiiji Allah heedi Isra'iila
1Ngette Jawmiraawo, maŋgte innde maako,
anndine kuuɗe maako nder ummaatooje.
2Ngime, ngimane mo maŋgtoore,
ngeyne kaayeefiiji ɗi o waɗi fuu.
3Ceyore innde maako seniinde,
ceye onon ɗowtaniiɓe Jawmiraawo.
4Ngaylite heedi Jawmiraawo,
tore baawɗe maako, ɗakkotire bee maako koo ndey fuu.
5Ciftore kuuɗe maako kayniiɗe e kiitaaji maako,
6onon asŋgol Ibrahiima jaggiiɗo maako,
onon danygol Yaakubu, cuɓaaɗo maako.
7Kaŋko woni Jawmiraawo Allah men,
o kiitoowo duniyaaru fuu.
8O yejjitittaa alkawal maako haa foroy e ko o umri haa gide ujineere.
9Ɗum alkawal maako bee Ibrahiima
e hunayeere maako haa Isiyaaku.
10Jawmiraawo haɓɓi alkawal duumiiŋgal bee Isra'iila,
ngal tabitinaama bana umroore ngam Yaakubu.
11O wi'i: “Mi hokkete lesdi Kanaana,
ndi laatoto maral ma.”
12Saa'i man yimɓe Allah ɗuuɗaayno tawon,
ɓe jananɓe nder lesdi.
13Kaakiraaɓe mooɗon ngiili diga lesdi haa lesdi,
diga laamu haa laamu.
14Allah accaay koo moy torra ɓe,
o feli laamiiɓe ngam daliila maɓɓe.
15O wi'i: “Taa meeme moytaaɓe am,
taa naawne annabi'en am.”
16Nden Jawmiraawo neldi weelo nder lesdi maɓɓe,
majjinani ɓe nyaamdu fuu.
17Yusufu soorraama, o laati maccuɗo,
asee boo Allah neli mo ngam o aarta ɓe haa Misra.
18Ton ɓe kaɓɓi mo kosɗe bee callalluuji,
ɓe kaɓɓi daande maako bee njamndi,
19haa annabaaku maako gooŋɗi,
wolde Jawmiraawo boo gooŋɗini mo.
20Saa'i man laamiiɗo umri ɓe piista mo,
laamaniiɗo ummaatooje rimɗini mo,
21ardini mo dow saare mum,
halfini mo mardi muuɗum fuu.
22O hokki mo baawɗe ɗowugo saraaki'en maako bana o yiɗi
e ekkitingo dawrooɓe maako hikma.
23Nden Isra'iila wari haa Misra,
Yaakubu laati koɗo nder lesdi asŋgol Haamu.
24Allah barkiɗini yimɓe muuɗum haa ɓe ndanyndanytiri masin,
o semmbiɗini ɓe dow konne'en maɓɓe.
25O wayli ɓerɗe Misra'en ngam ɓe nganya yimɓe maako,
ɓe mbaɗa jaggiiɓe maako rikici.
26Nden o neli jaggiiɗo maako Muusa
e Haruna, cuɓaaɗo maako.
27Kamɓe ɓe mbaɗi alaamaaji Allah caka maɓɓe,
ɓe mbaɗi kaayeefiiji nder lesdi Misra.
28Allah neldi nyiɓre dow lesdi,
ammaa Misra'en kakkilanaay bolle maako.
29O wartiri ndiyam maɓɓe ƴiiƴam,
haa liɗɗi maɓɓe mbaati.
30Lesdi maɓɓe heewi paaɓi,
ɗi nasti koo cuuɗi laamorde boo.
31O umri, buubi e cufi ngari
nder lesdi maɓɓe fuu.
32O neldi ɓe mallimallooje mbattudi iyeende,
yiite nyaamooye ukkani lesdi maɓɓe.
33O wonni inabooje maɓɓe e ibbe maɓɓe,
o yewi leɗɗe lesdi maɓɓe.
34O umri, baɓɓatti ngari, ɗi ngalaa limgal.
35Ɗi nyaami haakooji lesdi maɓɓe fuu,
ɗi kalki ƴaamle gese maɓɓe.
36O mbari ɓiɓɓe afɓe fuu nder lesdi maɓɓe.
37Nden o wurtini yimɓe Isra'iila,
ɓe njahri cardi e kaŋŋeeri,
walaa perguɗo koo gooto nder le'i maɓɓe.
38Misra'en ceyori gurtaaki maɓɓe,
ngam ɓe kuli Isra'iila'en.
39O faddi ɓe bee ruulde,
yiite yaynani ɓe jemma.
40Ɓe ƴami mo kusel, o waddani ɓe gerle,
o haarni ɓe bee tamseere iwnde diga asama.
41O seeki tapaare, ndiyam ɓuli,
ili nder ladde yoornde bana maayo.
42Ngam o siftori wolde maako seniinde
nde o wolwani jaggiiɗo maako Ibrahiima.
43Non o wurtiniri yimɓe maako bee seyo,
suɓaaɓe maako ngimi bee welwelo.
44O marni ɓe lesɗe ummaatooje goɗɗe,
ɓe nyaami nafuuda torra jama'aaje,
45ngam haa ɓe njogo farillaaji maako,
ɓe ɗowtano umrooje maako.
Halleluya!