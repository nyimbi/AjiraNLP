1Jawmiraawo wi'i Ayuba:
Ayuba
2An peloowo, a jokkiran bee Baawɗo na?
An gaabotirɗo bee Allah, a waawan jaabaago na?
3Ayuba jaabi Jawmiraawo:
4Min mi he'aay koo ɗume. Ɗume mi jaaboto?
Sey mi waɗa juŋngo am dow hunnduko.
5Mi wolwi nde woore, haa nde ɗiɗi.
Jonta mi wolwataa, mi jeeɗake.
Baŋginki baawɗe Allah
6Nden Jawmiraawo gonɗo nder duluuru wi'i Ayuba:
7Sey a taasko, a daro bana gorko,
haa mi ƴame, an boo a jaabo yam.
8A jaɓaay kiita ka mi ta'i na?
A yiɗi aybingo yam ngam haa a adilina hoore ma na?
9An a laati cemmbiɗɗo bana Allah na?
An a rigga-sawtuujo bana maako na?
10Bee ɓaŋgaare e tedduŋgal a jaagnoro,
non bee maŋngu e daraja a ɓornorto.
11Laar mawnitiiɓe, leesnu ɓe,
a rufa tikkere dow maɓɓe fuu boo.
12Laar mawnitiiɓe fuu, toskin ɓe.
do'u kalluɗo haa nokkuure mum.
13Nder mbulwuldi uw mooɓgal maɓɓe fuu,
maɓɓu ɓe fuu nder joonde maayɓe.
14Nden kam min boo mi maŋgtete ngam baawal ma,
ngam bee nyaamo ma a jaaloto.
15Laar ngabbu ngu tagmi bana maaɗa.
Bana nagge ngu nyaamrata huɗo hecco boo.
16Laar no semmbe nder keeci maagu ɗuuɗiri,
laar no kusel haa reedu maagu tekkiri.
17Ngu ɗon saatina wicco bana leggal,
ɗaɗi dawɗe maagu laati bana bamaaɗi cemmbiɗɗi.
18I'e maagu ɗon caati bana njamndi,
kosɗe maagu boo bana daŋraŋge njamndiije.
19Kaŋgu woni kaayeefi caka tagle fuu,
sey min tagɗo ngu he'i doolugo ngu.
20Haa kooseeje nyaamdu maagu iwata,
haa nokkuuje ɗe'e kuuje ladde fuu pijata.
21Haa waalorde les jaaɓe ngabbu waaloto,
nder tolooje e waalowol ngu nyukkoto.
22Leɗɗe jaaɓe bee ɗowdi mum'en cuddan ngu
e leɗɗe haa maayo fuu ɗon taari ngu.
23Ndaa, to maayo ɗon ɓesdo, ngu diwnataa boo.
Ngu ɗon de'i to ndiyam nasti ngu hunnduko.
24Moy wumnata gite maagu, naŋnga ngu?
Moy tuufanto kine maagu tuuforgol?
25Ngilanŋgeewa, a dasan nga bee ngalum na?
Ɗemŋgal maaga, a haɓɓan ngal bee ɓoggol na?
26Kine maaga, a haɓɓan ɗe bee bamol na?
Haa nder galaŋgal mbaɗata nga jeeldu na?
27Kadi kaŋga nga toroto ma enɗam na?
Nga wolwante koŋnguɗi ɗelemɗi na?
28Kadi a haɓɓan alkawal bee maaga,
haa a heɓa nga huuwane haa foroy na?
29Noy? A fijan bee maaga bana bee collel na?
Daande maaga, a haɓɓan nde bee ɓoggol,
ngam haa ɓikkoy ma ndehoy keɓa ko koy pijira na?
30Loohotooɓe nga njahran nga haa luumo,
geɓe geɓe, nga laato huunde filu na?
31Laral maaga, a waawan yuwugo ngal bee labbo na?
Hoore maaga, a waawan tufugo nde bee jaaral na?
32Toonya nga bee yowugo juŋngo ma dow maaga nde woore tan!
Fakat a meetataa ɗum sam!