1Ndikka nyiiri ɗaajaari bee de'ere
dow saare heewnde kusel bee jokkirgol.
2Maccuɗo kakkilɗo ɓuran ɓiɗɗo cemtiniiɗo,
o heɓan ndonŋgu bee deerɗiraaɓe.
3Ɓolinirɗum waŋginan saman cardi malla kaŋŋeeri,
ammaa poondoowo ɓerɗe ɗum Jawmiraawo.
4Baɗoowo kalluɗum ɗon hakkilana bolle kalluɗe,
pewoowo ɗon heɗito pewe.
5Jancanɗo laafuɗo ɗon huɗa tagɗo mo,
ceyortooɗo sarru hisataa kiita.
6Daraja ndotti'en, ɗum marugo taaniraaɓe,
fawne ɓikkoy boo, ɗum baabiraaɓe maɓɓe.
7Bolle cuɓaaɗe pottantaa paataaɗo,
sakko haala fewre haa mawɗo.
8Dokkuɗo ɗon laara dokkal mum bana layaaru,
o tammi gal o yahata fuu o heɓan jaalorgal.
9Cuddanɗo aybe ɗaɓɓitan soobaaku,
ammaa bolwibolwinanɗo senndan sooba'en.
10Felugo kakkilɗo nde woore nafan mo,
ɓuri fiyugo paataaɗo nde teemerre.
11Sey tuurtol tan kalluɗo ɗaɓɓata,
ammaa Allah nelanan mo nelaaɗo kulniiɗo.
12Ndikka fottugo bee ɓoodu koocanaandu ɓikkoy mum
dow fottugo bee paataaɗo nder faataare mum.
13Mo warjori booɗɗum bee kalluɗum,
sarru daayataako saare maako.
14Fuɗɗugo jokkirgol, ɗum seekugo diŋiwol.
To a anndi a waawataa haɓre, taa fuɗɗu.
15Adilinɗo aybuɗo e aybinɗo adiliijo,
Jawmiraawo ɗon wanya ɓe ɗiɗo fuu.
16Ɗume ceede haa juŋngo paataaɗo nafata?
Haa o sooda hikma na, nde o walaa hakkiilo?
17Soobaajo yiɗan koo ndey,
ammaa deerɗiraawo danyaama ngam wakkati ɓillaare.
18Koo moy fiyi dammaana ngam keeddiɗɗum,
o walaa hakkiilo.
19Giɗɗo jokkirgol yiɗi hakke,
townanɗo dammugal mum ɗaɓɓan yibbere.
20Sela-ɓerndeejo heɓataa hayru,
halla-ɗemŋgaljo yanan nder sarru.
21Danyɗo humakiijo, mettamɓeram heɓan ɗum,
baaba paataaɗo walaa seyo.
22Ɓernde seyiinde hurgan ɓanndu,
ammaa ruuhu tampuŋgu ittan semmbe i'e.
23Kiitoowo kalluɗo jaɓan dokkal,
ngam o lelna kiita ngooŋɗuka.
24Kakkilɗo marɗo hikma waɗan ko woni yeeso mum,
ammaa gite paataaɗo ɗon ngiilo haa keeri duniyaaru.
25Ɓiɗɗo paataaɗo ɗum metteeŋga haa baaba mum,
ɗum kaaɗeeŋga haa debbo danyɗo mo.
26Yoɓnugo mo walaa aybe, wooɗaay,
ɓoccugo mawɓe boo ɗum haanaay.
27Naŋgtuɗo bolle mum mari anndal,
marɗo gikku peewŋgu woodi faamu.
28Koo paataaɗo boo, to jeeɗake, ɓe ndaaran mo o hikmaajo.
To o maɓɓi hunnduko maako, ɓe ndaaran mo o kakkilɗo.