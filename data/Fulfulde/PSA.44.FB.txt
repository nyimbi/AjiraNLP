Jawmiraawo, taa wudin ummaatoore ma
1Ngam kaliifaajo gime. Yimre ekkitinoore nde ɓiɓɓe Koora.
2Yaa Allah, bee noppi amin min nani
haala kuuɗe mawɗe ɗe kuuwɗa wakkati ɓooyma.
Kaakiraaɓe amin limtani min
ɗum ko mbaɗɗa nder zamanu maɓɓe.
3An bee hoore ma a riiwi ummaatooje,
a tabitini yimɓe ma nder lesdi maɓɓe.
A torri ummaatooje man,
ngam haa ummaatoore ma feeco.
4Ngam ɓe nyaamaay lesdi bee kaafaaje maɓɓe,
ɓe njaalaaki ngam daliila baawɗe maɓɓe boo.
Baawɗe ma mawɗe e gondal ma e mbooɗeeŋga ma mbaɗi ɗum,
ngam a yerdi ɓe.
5Yaa Allah, an woni laamiiɗo am,
an hokki danygol Yaakubu jaalorgal.
6Bee ballal maaɗa min ndo'ata konne'en amin,
bee baawɗe innde ma min ndamman wanywanyɓe amin.
7Ngam naa lagaawal am kooliimi,
kaafahi am hisnataa yam.
8Ammaa an hisnata min juuɗe konne'en amin,
a semtini wanyɓe min.
9Min ceyorto ma nyalaaɗe fuu, yaa Allah,
min maŋgtan innde ma foroy.
10Ammaa jonta a wudini min, a toskini min,
a acci wondugo bee jama'aare konu amin.
11A doggini min yeeso konne'en amin,
wanyɓe min njaɓti jawdi amin.
12A laatini min bana baali kirseteeɗi ngam nyaameego,
a saŋkiti min nder lesɗe ummaatooje goɗɗe.
13A soorri ummaatoore ma buutu,
a riskaay bee coggu man.
14A acci heeddiɗɗiraaɓe amin ɗon kuɗa min,
ɓe ɗon njala min, ɓe ɗon njanca min.
15A laatini min daliila jancoore yeeso ummaatooje goɗɗe,
yimɓe maaje ɗon njala min, ɗon ndimmbina ko'e muuɗum'en dow amin.
16Mi ɗon yi'a toskaare am foroy,
mi heewi mbustu,
17ngam jaleeɗe konne'en am
e bolle mettuɗe ɗe waatooɓe yam mbolwata.
18Ɗum fuu ɗum warani min, koo nde min ngejjitaay ma boo,
min mbaɗaay aybe dow alkawal maaɗa bee amin.
19Min accaay tokkaago ma,
min celaay laawol ma.
20Ammaa an a dammi min haa nokkuure cuuli ngoni,
a nastini min nyiɓre nyiɓɓunde.
21To min ngejjitino innde Allah amin,
to min torino ɗowanteeɗo jananno,
22Allah heɓtataano ɗum naa,
kaŋko annduɗo numooji amin cuuɗiiɗi?
23Ammaa ngam daliila maaɗa ɓe ɗon mbara min nyalɗe fuu,
ɓe ɗon ndaara min bana baali kirseteeɗi.
24Fin, yaa Jawmiraawo! Ngam ɗume ɗaanotoɗa?
Umma, taa wudin min haa foroy!
25Ngam ɗume mbirnuɗa gite ma?
Ngam ɗume ngejjititɗa bone e ɓillaare amin?
26Ngam min njani nder mbulwuldi,
ɓalli amin ɗon kippi dow lesdi!
27Umma, war wallu min!
Hisnu min ngam daliila mbooɗeeŋga ma!