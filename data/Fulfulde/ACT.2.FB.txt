Garki Ruuhu Ceniiɗo
1Nde nyannde juulde Pantekosta yottake, nuɗɗinɓe fuu kawti nokkuure woore. 2Law ɓe nani iidoore iwnde haa asama bana iidoore henndu semmbiɗndu, heewi suudu haa ɓe ɗon njooɗi. 3Nden ɗemɗe nannduɗe ɗemɗe yiite mbaŋgani ɓe, caŋkiti e njooɗi dow koo moy maɓɓe. 4Ɓe fuu ɓe kebbinaaɓe Ruuhu Ceniiɗo, ɓe puɗɗi wolwugo bee bolle jananne, bana no Ruuhu hokkiri ɓe baawɗe wolwugo.
5Woodino Yahuudu'en jooɗiiɓe haa Urusaliima, hulɓe Allah, iwɓe haa lesɗe duniyaaru fuu. 6Nde ɓe nani hoolo ngo'o, ɗuuɗɓe maɓɓe mooɓi ton. Ɓe cakli ngam koo moy maɓɓe nani nuɗɗinɓe ɗon mbolwa wolde muuɗum. 7Ɓe kayɗini masin, ɓe mbi'i: “Yimɓe wolwanɓe bolle ɗe'e, naa ɓe fuu ɓe yimɓe lesdi Galiili! 8Kadi noy en nanata ɓe ɗon mbolwa bolle meeɗen? 9Ɓe iwi haa lesɗe Partiya, Mediya, Elam, Mesopotamiya, Yahudiya, Kappadosiya, haa Pontus e Asiya, 10haa Firigiya e Pamfiliya, haa Misra, haa geɓe lesdi Libiya kommbi Sirene, woɗɓe maɓɓe ngari diga Roma, 11woɗɓe boo ngari diga Kereta e Arabiya. Woodi boo Yahuudu'en e jananɓe tokkiiɓe diina Yahuudu'en. Ammaa en ɗon nana ɓe ɗon mbolwa bee bolle meeɗen haala kuuɗe mawɗe ɗe Allah waɗi.” 12Ɓe fuu ɓe kayɗini, ɓe cakli, ɓe ƴamƴamtiri: “Ɗume ɗum yiɗi wi'go?” 13Ammaa woɗɓe njanci nuɗɗinɓe, mbi'i: “Ɓe nguyki!”
Waazu Piyer
14Nelaaɓe sappo e ɗiɗo fuu ummi. Nden Piyer towni sawtu, wi'i ɓe: “Onon Yahuudu'en e yimɓe jooɗiiɓe haa Urusaliima fuu, paame ko ɗon saalo e nananeeɗam booɗɗum: 15Yimɓe ɓe'e, ɓe nguykaay bana numoton, ngam naaŋge nyalwaay tawon, 16ammaa ɗum kebbitinki ko annabi Yo'el wolwuno:
17Allah wi'i: Nder balɗe ragareeje:
Mi waanjan Ruuhu am dow yimɓe fuu:
Ɓiɓɓe mon worɓe e rewɓe mbaɗan annabaaku,
suka'en mooɗon keɓan wahayuuji,
ndotti'en mooɗon koyɗan koyɗi.
18Koo dow maccuɓe am e horɓe am fuu boo,
mi waanjan Ruuhu am dow maɓɓe nder saa'i man,
ɓe mbaɗan annabaaku.
19Mi waɗan kaayeefiiji haa asama
e dow lesdi boo alaamaaji,
ƴiiƴam e yiite e cuurɗe ɓaleeje mbaŋgan.
20Naaŋge nyiɓɓan, lewru boo woojan bana ƴiiƴam. Nden nyalaade am mawnde hulniinde waran!
21Koo moy ewnotooɗo innde Jawmiraawo, hisan.
22Onon Isra'iila'en, nananeeɗam: Yeesu mo Nasaratu, o gerdaaɗo Allah yeeso mooɗon. On anndi ɗum, ngam bee maako Allah waari kaayeefiiji e alaamaaji caka mooɗon. 23Diga ɓooyma Allah muuyi, acci Yeesu haa juuɗe mooɗon. Onon on mbari mo, nde on nduŋani hakke'en ɓe ɓila mo dow leggal gaafaaŋgal. 24Ammaa Allah ummitini mo, wurtini mo taaku maayde, ngam maayde walaa baawɗe jogaago mo. 25Ndaa ko Daawuda wi'no dow maako:
Mi ɗon yi'a Jawmiraawo yeeso am tum, o ɗon haa nyaamo am,
ngam taa mi dimmbo.
26Ngam maajum ɓernde am ɗon seyo, hunnduko am ɗon welwita,
Koo ɓanndu am boo siwtoto jam nder hoolaare.
27Ngam an, yaa Allah, a wudintaa yoŋki am haa joonde maayɓe,
a accataa ceniiɗo maaɗa nyola.
28A holli yam laawol jahranŋgol haa ngeendam,
ngam a ɗon wondi bee am,
mi woodi seyo ɗuuɗŋgo.
29Deerɗiraaɓe am, sey mi wolwana on bee dartaare dow kaakiraawo meeɗen Daawuda. O maayi, ɓe uwi mo. Haa hannde yenaande maako ɗon ɗo. 30O annabiijo, o anndi hunayeere nde Allah waɗani mo: Allah huni o laaminan goɗɗo danygol maako dow leeso laamu maako. 31Daawuda faami ummitineeki Almasiihu diga wakkati man siwaa. Ngam maajum o wi'i:
Allah accaay mo nder joonde maayɓe,
ɓanndu maako boo nyolaay.
32Yeesu oo, Allah ummitini mo diga maayde, min fuu min seedooɓe haala ka'a. 33Allah ɓaŋgti mo, jo'ini mo haa nyaamo muuɗum. O heɓi Ruuhu Ceniiɗo diga Baabiraawo mo iinanino mo ɗum, waanji Ruuhu oo dow amin bana no ngi'oton e nanoton. 34Ngam Daawuda eeŋgaay haa asama, ammaa kaŋko bee hoore maako o wi'i:
Jawmiraawo wi'i jawmiraawo am:
Jooɗa haa nyaamo am,
35haa to mi laatini konne'en ma jaaɓruɗum kosɗe ma.
36Ngam maajum sey Isra'iila'en fuu paama fakat, Yeesu oo, mo on ɓili dow leggal gaafaaŋgal, Allah laatini mo Jawmiraawo e Almasiihu!”
37Nde yimɓe nani ɗum, ɓerɗe maɓɓe ta'i, ɓe mbi'i Piyer e nelaaɓe woɗɓe: “Noy min mbaɗata, deerɗiraaɓe?” 38Piyer jaabi: “Tuube, koo moy mooɗon jaɓa baptisma bee innde Yeesu Almasiihu. Nden Allah yaafanto on hakkeeji mooɗon, o hokkan on Ruuhu Ceniiɗo boo. 39Iinawol ngo'ol ɗon ngam mooɗon, ngam ɓiɓɓe mon e yimɓe daayiiɓe fuu, ɓe Allah tammi ewnaago haa maako.”
40Piyer ɓesdi wolwango ɓe bolle ɗuuɗɗe ngam wasugo ɓe, o wi'i ɓe: “Kisne ko'e mooɗon e yimɓe zamanuuru hallundu ndu'u!” 41Jaɓɓe bolle ɗe Piyer wolwi njaɓi baptisma. Nyannde man yimɓe baakin ujine tato ɓesdaama dow nuɗɗinɓe. 42Ɓe tiiɗi nanugo ekkitinol nelaaɓe, jooɗaago nder kawtal deerɗiraagu, senndugo nyaamdu e waɗugo do'a.
Joonde nuɗɗinɓe
43Nelaaɓe ngaɗi kaayeefiiji e alaamaaji ɗuuɗɗi, haa yimɓe fuu kultori. 44Nuɗɗinɓe fuu kawti, laati jama'aare woore, ɓe mooɓti ko ɓe mari fuu. 45Ɓe coorri kuuje e mardi maɓɓe, ɓe cenndi ceede man caka maɓɓe, fodde haaje koo moy. 46Nyalaade fuu ɓe ɗon kawta nder haykaliiru bee ɓernde woore, ɓe ɗon kawta haa ci'e maɓɓe boo, ɓe ɗon nyaamda bee seyo e bee ɓernde woore, 47ɓe ɗon ngetta Allah. Yimɓe fuu ngerdi ɓe. Nyalaade fuu Jawmiraawo ɗon ɓesdana jama'aare maɓɓe hisnaaɓe.