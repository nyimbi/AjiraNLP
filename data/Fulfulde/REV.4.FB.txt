Maŋgtoore haa asama
1Ɓaawo man mi yi'i dammugal maɓɓitaaŋgal haa asama. Sawtu bana luwal ngal mi aarti nanugo wi'i yam: “Wa'a haa ɗo, mi hollete ko tammi laataago ɓaawoɗon bee doole!” 2Saa'i man nden Ruuhu naŋngi yam. Mi yi'i leeso laamu jo'inaama nder asama, goɗɗo ɗon jooɗi dow maago. 3Jooɗiiɗo oo ɗon jalbita bana hayre yaspa bee hayre sardis. Timotimooŋgal bee noonde hayre imiradi taari leeso laamu man. 4Leese laamu noogas e nayi goɗɗe taari leeso go. Ndotti'en noogas e nayo, ɓorniiɓe limce daneeje e boroɗɗe kaŋŋeeri dow ko'e maɓɓe, ɗon njooɗi dow maaje. 5Ma'e e hoolooji e pelmaali iwi haa leeso laamu go. Yeeso maago pittirlaaji joweeɗiɗi ɗon kuɓɓi, kanji ngoni ruuhuuji Allah joweeɗiɗi. 6Ko nanndi bee mbeela laaɓŋga, jalbitanŋga bana kiristal ɗon yeeso leeso laamu go.
Kuuje geete nayi ɗon taari ngo haa buttuli nayi fuu non boo haa caka. Ɗe keewi gite yeeso e ɓaawo fuu. 7Huunde arannde nanndi bee mbarooga, huunde ɗiɗawre nanndi bee gaggel, huunde tataɓre woodi yeeso bana ngo neɗɗo e huunde nayaɓre nanndi bee dutal piiranŋgal. 8Kuuje nayi ɗe'e, woore fuu woodi bileeji joweego, keewɗi gite haa nder e haa taarde maaje fuu. Jemma bee naaŋge fuu kuuje ɗe'e ɗon mbi'a tum bilaa siwtaare:
“Ceniiɗo, ceniiɗo, ceniiɗo woni
Jawmiraawo Allah Baawɗo dow koo ɗume fuu.
O ɗonno ɓooyma, o ɗon jonta, o tammi wargo boo.”
9Nde kuuje geete nayi go ɗon maŋgta, ɗon ngetta jooɗiiɗo dow leeso laamu, geeto haa abada abadin go, 10nden ndotti'en noogas e nayo go ɗon tugga koppi yeeso jooɗiiɗo dow leeso laamu, cujidana geeto haa abada abadin. Ɓe ɗon mballina boroɗɗe maɓɓe yeeso leeso laamu go, ɓe ɗon mbi'a:
11“Yaa Jawmiraawo Allah amin,
a he'i jaɓugo tedduŋgal e daraja e baawɗe!
Ngam an tagi kuuje fuu,
bee muuyo maaɗa ɗe tagra e ɗe keɓri joonde.”