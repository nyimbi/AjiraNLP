Hezekiya ƴami sawari haa annabi Esaaya
(2 Habaruuji Nyalaaɗe 32:20-23; Esaaya 37)
1Nde laamiiɗo Hezekiya nani ɗum, o seeki limce maako. O ɓorni buhuuje, o nasti haykaliiru Jawmiraawo. 2O neli Eliyakim, kaliifaajo laamorde e Sebna, binndoowo e liman'en ndotti'en haa annabi Esaaya ɓii Amoosa, ɓe ɓorniiɓe limce buhuuje. 3Ɓe mbi'i mo: “Ndaa ko Hezekiya wi'i: Nyalaade nde'e ɗum nyalaade ɓillaare e feloore e toskaare ngam amin, bana to nyalaade danyugo yotti, ammaa semmbe danyugo walaa. 4Teema Allah Jawmiraawo maaɗa nanan bolle mawɗo yarnooɓe, mo jawmum laamiiɗo Assuura neli ɗum, haa o janca Allah geeto. Teema Allah Jawmiraawo maaɗa hiitoto bolle ɗe o nani. Kadi, waɗ do'aare ngam luttuɓe wonɓe ɗo.”
5Jaggiiɓe laamiiɗo Hezekiya ngari haa Esaaya. 6Esaaya wi'i ɓe: “Nii mbi'oton jaagorɗo mooɗon: Ndaa nii Jawmiraawo wi'i: Taa hul bolle ɗe nanɗa, ɗe jaggiiɓe laamiiɗo Assuura mbolwi kalluka dow am. 7Ndaa, mi nastinan ruuhuwol nder maako, haa o nana habaru, o loro haa lesdi maako. Ton mi do'an mo bee kaafahi.”
8Mawɗo yarnooɓe go lori, tawi laamiiɗo Assuura ɗon haɓa bee berniwol Libna, ngam o nani laamiiɗo ummi Lakis, dilli. 9Laamiiɗo nani habaru Tirhaka, laamiiɗo Etiyopiya. Ɓe mbi'no mo: “Ndaa, o ɗon wara haɓugo bee maaɗa.” Fahin o neli nelaaɓe haa Hezekiya, o wi'i: 10“Ndaa nii mbi'oton Hezekiya laamiiɗo Yahuuda: Taa Allah maaɗa mo koolotoɗa sakle, wi'e: Urusaliima hokkataake haa juŋngo laamiiɗo Assuura. 11Ndaa, a nani ko laamiiɓe Assuura mbaɗi lesɗe fuu, no ɓe nattiniri ɗe. Kadi, an a hisan na? 12Nde kaakiraaɓe am nattini Goojan e Haran e Resef e ɓiɓɓe Eden wonɓe haa Telassar, ɗowanteeɓe maɓɓe kisni ɓe na? 13Toy laamiiɗo Hamat e laamiiɗo Arpad e laamiiɗo berniwol Sefarwayim e Hena e Iwwa?”
14Hezekiya jaɓi bataakewol ngol nelaaɓe ngaddi, o jaŋngi ngol. Nden o nasti haykaliiru, o we'iti ngol yeeso Jawmiraawo. 15Nden o tori Jawmiraawo, o wi'i: “Yaa Jawmiraawo, Allah Isra'iila, jooɗiiɗo haa leeso laamu dow keruba'en, an feere ma woni Allah dow laamuuji duniyaaru fuu. An waɗi asama e lesdi. 16Yaa Jawmiraawo, nan, laar. Yaa Jawmiraawo, nan bolle ɗe Sanherib neldi ngam jancugo ma, yaa Allah geeto. 17Gooŋga, yaa Jawmiraawo, laamiiɓe Assuura mbirgi ummaatooje e lesɗe maaje. 18Ɓe cakkini ɗowanteeɓe maaje nder yiite – gooŋga kam naa ɓe ɗowanteeɓe – ngam ɗum yimɓe mbaɗi ɗum bee leɗɗe e kaa'e. Ɓe mbirgi ɗum. 19Ammaa jonta, yaa Allah Jawmiraawo amin, hisnu min juŋngo maako, ngam haa laamuuji duniyaaru fuu annda, an feere ma, yaa Jawmiraawo, an woni Allah!”
20Esaaya ɓii Amoosa neli haa Hezekiya, ɓe mbi'i mo: “Ndaa nii Allah Jawmiraawo Isra'iila wi'i: Tornde nde toriiɗa mi ngam daliila Sanherib laamiiɗo Assuura, mi nani nde.” 21Ndaa koŋngol ngol Jawmiraawo wi'i dow maako:
“Berniwol Urusaliima nannduŋgol bee paanyo debbo ɗon yawe, ɗon jance. Siyona ɗon dimmbina hoore ɓaawo maaɗa. 22Moy njancuɗa? Moy mbolwanɗa kalluka, dow moy ɓaŋgtuɗa sawtu? A ɓaŋgti gite ma dow Ceniiɗo Isra'iila. 23Bee kunnduɗe nelaaɓe ma njancuɗa Jawmiraawo, mbi'ɗa: Min mi wa'i towɗe kooseeje bee mooɓre mootaaji pucci am, haa nokkuuje Libanon ɓurɗe daayaago. Mi fe'i leɗɗe maare mawɗe cemmbiɗɗe e leɗɗe maare cuɓaaɗe booɗɗe. Mi yotti hoore Libanon e laynde maare ɓurnde sukkugo. 24Mi wasi, mi yari ndiyam haa lesɗe jananne. Bee jaaɓruɗe kosɗe am njoornirmi maaje Misra fuu.
25A nanaay no duuri mi taaskitini ɗum na? Mi nufi ɗum diga wakkati ɓooyma. Jonta timminmi ɗum, haa ngartira berniiji cemmbiɗɗi towndiije bille. 26Jooɗiiɓe ton ngalaa baawɗe, ɓe cakli, ɓe cemti. Ɓe laati bana huɗo ngesa e haako hecco, bana huɗo dow soorowol, ko yoori diga ko mawnaay. 27Mi anndi yaake njooɗotooɗa, yaake ngurtotooɗa e nastata e yaake tikkanta yam. 28A tikkani yam, elewre ma eeŋgi haa noppi am. Ngam maajum mbaɗanmi halagaare am nder kine ma, labaŋgal am boo haa hunnduko ma. Mi lortinte dow laawol ngol ngardunooɗa.”
29Nden Esaaya wi'i laamiiɗo Hezekiya: “Ndaa ko laatanto ma alaama: Hikka on nyaaman gabbe gariije, mawri boo ko fuɗi ɓaawo. Ammaa hitaande tataɓre aawe, code, njube gese inabooje, nyaame ɓiɓɓe maaje. 30Daɗɓe nder yimɓe lenyol Yahuuda, luttuɓe maɓɓe mbaɗan ɗaɗi haa les, ndiman haa dow. 31Ngam daɗɓe, woɗɓe luttan haa Urusaliima e dow hooseere Siyona. Jawmiraawo timminan ɗum nder yiide mum semmbiɗnde.
32Ngam maajum, ndaa nii Jawmiraawo wi'i dow laamiiɗo Assuura: O nastataa berniwol ngo'ol, o fiɗataa kurol nder maagol, o ɓadintaa wawarde haa maagol, o waagataa lesdi ɗakki mahol maagol. 33O loroto dow laawol ngol o wardi, o nastataa berniwol ngo'ol. Min Jawmiraawo wi'i ɗum. 34Ngam min mi aynan berniwol ngo'ol haa mi hisna ngol ngam hoore am e ngam daliila jaggiiɗo am Daawuda boo.”
35Jemma maajum malaa'ikaajo Jawmiraawo yehi nder saŋngeere Assuura'en, mbari worɓe ujine teemerre e cappanɗe njoweetato e njowo (185.000). Nde weeti, luttuɓe, yeeɗɓe tawi ɓalli maayɗi. 36Sanherib laamiiɗo Assuura ummi, lori haa Niniwe, jooɗi ton. 37Nyannde go'o, nde o ɗon sujida nder suudu lawru maako Nisrok, ɓiɓɓe maako Adirammelek e Sareser mbari mo bee kaafahi. Ammaa ɓe ndoggi, ɓe ndaɗi haa lesdi Araraada. Ɓiyiiko Esarhaddon laami haa pellel maako.