No Jawmiraawo hiitorto Misra
1Ndaa Jawmiraawo wolwani yam, wi'i: 2“Ɓii-Aadama, waɗ annabaaku! A wi'a: Ndaa nii Allah Jawmiraawo wi'i: Mboye! Kayto nyalaade nde'e! 3Nde ɓaditi! Nyalaade Jawmiraawo ɓaditi. Ɗum nyalaade duule nyiɓɓuɗe, nyalaade kiita dow ummaatooje. 4Kaafahi waran dow Misra, diwŋgol ukkanto lesdi Etiyopiya. Konne'en mbaran yimɓe nder Misra, njaɓtan jawdi maari, ngartiran ndi bille. 5Kaafahi mbaran honooɓe haya iwɓe haa Etiyopiya e Lidiya e Put e Arabiya e Kubu, koo yimɓe iwɓe lesdi alkawal am boo.”
6Ndaa nii Jawmiraawo wi'i: “Wallooɓe lesdi Misra njanan, mawnitaare semmbe maari leestan, ɓe ndo'oto dow kaafahi diga Migdol haa Siyene. Min Allah Jawmiraawo wi'i ɗum. 7Mi wartiran lesdi Misra ladde meere ko ɓuri lesɗe goɗɗe fuu, mi wilan berniiji maari ko ɓuri berniiji goɗɗi. 8To mi jamni yiite nder Misra, to wallooɓe ndi fuu kalki, saa'i man ɓe paaman min woni Jawmiraawo.
9To nyalaade man waɗi, Misra boo halki, mi nelan nelaaɓe bee koommbooje haa Etiyopiya'en tabitinɓe jam, kamɓe boo ɓe kultoran. Nyalaade man ɗon wara!”
10Ndaa nii Allah Jawmiraawo wi'i: “Mi huuwtiniran Nabukodonosor, laamiiɗo Baabila, ngam halkugo risku Misra. 11Kaŋko e yimɓe maako ɓuranɓe woɗɓe fuu saatugo, ɓe ngaran wilugo lesdi. Ɓe losan kaafaaje maɓɓe dow Misra, ɓe kebbina ndi mbaraaɓe. 12Mi yoorinan maayo Niil, mi hokkan lesdi haa juuɗe halluɓe. Mi accan jananɓe mbila lesdi ndi'i e ko woni nder maari fuu. Min Jawmiraawo wi'i ɗum.”
13Ndaa nii Allah Jawmiraawo wi'i: “Mi nattinan labbi e ɗowanteeɓe fewooɓe nder berniwol Memfis. Laamantooɗo Misra walaa, ammaa mi waɗan kulol nder Misra. 14Mi wartiran lesdi Paturus ladde meere, mi jamnan yiite nder berniwol Co'an, mi waɗan kiitaaji am haa No. 15Mi rufan tikkere am dow Siin, berniwol Misra'en cemmbiɗŋgol. Mi halkan risku lesdi No. 16Mi jamnan yiite nder Misra, Siin diwnan ngam kulol. Konne'en ceekan mahi taariiɗi No, ndiyam ilnan berniwol boo. 17Sukaaɓe berniiji Oon e Pi-Beset maayran bee kaafahi, yimɓe luttuɓe ɓe ndaheteeɓe. 18Nyiɓre ukkanto berniwol Tahapanes caka nyalawma, saa'i ngewanmi baawɗe Misra, nattinanmi semmbe maɓɓe ɗi ɓe mantori. Duule cuddan Misra, yimɓe berniiji maari ɓe ndaheteeɓe. 19Bana nii kiitortoomi Misra, Misra'en boo paaman min woni Jawmiraawo.”
Juuɗe laamiiɗo Misra ngewaama
20Nder nduuɓu sappo e go'oowu, lewru aranndu, nyannde joweeɗiɗawre maaru, Jawmiraawo wolwani yam, wi'i: 21“Ɓii-Aadama, mi yewi juŋngo Firawna, laamiiɗo Misra. Walaa mo haɓɓi ngo ngam nyawndugo ngo, haa ngo heɓta semmbe jogaago kaafahi. 22Ngam maajum, ndaa nii Allah Jawmiraawo wi'i: Mi honan Firawna, laamiiɗo Misra. Mi yewan juuɗe maako ɗiɗi, yamo e yewaaŋgo fuu, haa kaafahi yana e juŋngo maako. 23Mi saŋkitan Misra'en nder ummaatooje e lesɗe feere feere fuu. 24Ɓaawo maajum mi semmbiɗinan juuɗe laamiiɗo Baabila, mi hokka mo kaafahi am. Ammaa mi yewan juuɗe Firawna, haa o uuma yeeso laamiiɗo Baabila ngam o juwaaɗo. 25Mi tampinan mo juuɗe, mi semmbiɗinan laamiiɗo Baabila. To mi hokki mo kaafahi am, kaŋko boo o forti ki dow Misra, nden kam koo moy faaman min woni Jawmiraawo. 26Mi saŋkitan Misra'en nder ummaatooje e lesɗe feere feere fuu. Nden ɓe paaman min woni Jawmiraawo.”