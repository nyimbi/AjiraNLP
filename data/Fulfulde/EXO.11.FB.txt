Anndinki masiiboowol ragarewol
1Jawmiraawo wi'i Muusa: “Lutti masiiboowol gootol, mi neldan ngol dow Firawna e Misra'en, ngol fiyan ɓe. Ɓaawo man o accan on on ndilla, o riiwan on diga ɗo haa foroy. 2Yeccu Isra'iila'en ni'i: Gorko fuu ƴama keeddiɗɗiraawo muuɗum, debbo boo ƴama keeddiɗɗiraawo muuɗum kuuje kaŋŋeeri malla cardi.” 3Jawmiraawo waɗi haa Isra'iila'en keɓi mo'ere yeeso Misra'en. Muusa bee hoore mum boo o mawɗo masin nder lesdi Misra, yeeso saraaki'en Firawna e ummaatoore fuu.
4Muusa wi'i Firawna: “Ndaa nii Jawmiraawo wi'i: Caka jemma caalotoomi nder Misra. 5Afɓe nder lesdi Misra fuu maayan, diga afo Firawna mo tammi ronugo leeso laamu maako, haa afo korɗo namanɗo haa namarde, afi dabbaaji boo fuu mbaatdan. 6Bojji caatuɗi laatoto nder lesdi Misra fuu bana ɗi meeɗaay laataago, ɗi meetataa boo. 7Ammaa haa Isra'iila'en, koo rawaandu wohataa yimɓe malla dabbaaji, ngam haa anndon Jawmiraawo senndindiri Misra'en bee Isra'iila'en.” 8Saraaki'en ma ɓe'e fuu ngaran haa am, tuggugo koppi yeeso am, ɓe mbi'an: “Dillu, an e ummaatoore ma fuu! Nden mi dillan!” Muusa wurti saare Firawna, o tikkuɗo masin.
9Fahin Jawmiraawo wi'i Muusa: “Firawna salan nanango on ngam haa mi ɗuuɗɗina kaayeefiiji am nder lesdi Misra.” 10Muusa e Haruna mbaɗi kaayeefiiji ɗuuɗɗi ɗi'i fuu yeeso Firawna. Ammaa Jawmiraawo saatini hoore Firawna, o accaay Isra'iila'en ngurto lesdi maako.