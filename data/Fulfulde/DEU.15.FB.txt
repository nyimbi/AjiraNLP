Hitaande dimɗinki
1Haa timmoode duuɓi joweeɗiɗi fuu, on njaafana hoo'uɓe nyamaale haa mooɗon. 2Ndaa nii mbaaroton hitaande man: Koo moy tokkiiɗo Isra'iilaajo keeddiɗɗum nyamaande fuu, sey o yaafano mo nde, taa o doola keeddiɗɗum e deerɗum yoɓugo ngam Jawmiraawo bee hoore mum umri wooynaandu dimɗinki ki'i. 3On njaawnan jananno haa o hokkita on nyamaande, ammaa keeddiɗɗiraawo mon e deerɗiraawo mon, njaafane ɓe.
4Jawmiraawo, Allah mooɗon barkiɗinan on nder lesdi ndi o marnata on. Talakaajo laatataako caka mooɗon, 5to on nanani Jawmiraawo, Allah mooɗon, to on kakkilani umrooje fuu ɗe umranmi on hannde, to on ɗowtani ɗe. 6Ngam Jawmiraawo, Allah mooɗon barkiɗini on bana o wi'i. On ndokkan ummaatooje ɗuuɗɗe nyamaale, ammaa onon on ɗaɓɓataa nyamaale. On laamanto ummaatooje ɗuuɗɗe, ammaa walaa ummaatoore laamanto on.
7To Isra'iilaajo talkiɗi haa berniwol koo ngole nder lesdi ndi Jawmiraawo, Allah mooɗon hokkata on, taa caatine ko'e mon, taa tamnde juuɗe mon yeeso Isra'iilaajo deerɗiraawo mooɗon. 8Ammaa mbeeɗane mo juuɗe mon, ndokke mo nyamaande deydey haaje maako. 9Kakkilane ko'e mooɗon, taa numooji meereeji ummo nder ɓerɗe mon, on mbi'a: Aa'a, hitaande joweeɗiɗawre ɓadake, ɗum hitaande dimɗinki. To on calake hokkugo deerɗiraawo mon talakaajo nyamaande, o wulloto on yeeso Jawmiraawo, ɗum laatoto hakke dow mooɗon. 10Ndokke mo bee ɓernde saahiinde, naa mettunde. Ngam daliila maajum Jawmiraawo, Allah mooɗon barkiɗinan kuuɗe ɗe kuuwoton fuu. 11Talaka'en njinnataa nder lesdi mon. Ngam maajum umranmi on: Ndokke deerɗiraaɓe mon laafuɓe e talaka'en nder lesdi mon bee caahaaki.
Ko goɗɗo huuwanta jeyaaɓe mum
(Gurtaaki 21:1-11)
12To Isra'iilaajo, gorko malla debbo, soorri ma hoore mum, sey o huuwane duuɓi joweego. Nder nduuɓu njoweeɗiɗaɓru sey a yoofta mo o dilla o dimo. 13Saa'i njooftata mo o dilla, taa o wurto juŋngo meere. 14Hoo'an mo ɗuuɗɗum haa dammooji ma e alkamaari ma e inaboojam ma, haa ko keɓruɗa bee barka Jawmiraawo, Allah maaɗa fuu, ndokka mo ɗum caahu. 15Ciftore, onon boo, naane on laatino maccuɓe nder lesdi Misra, ammaa Jawmiraawo, Allah mooɗon rimɗini on. Ngam maajum umrumi on umroore nde'e hannde.
16“Ammaa to maccuɗo ma yiɗaa dillugo, ngam o yiɗi ma, an e saare ma, ngam o jooɗodi bee maaɗa jam, 17nden kam hoo'u tufirɗum, tuf nofru maako haa dammugal saare ma. Bana non o laatorto maccuɗo ma haa foroy. Waɗan korɗo ma boo bana non. 18Taa mimsita yooftugo jeyaaɗo ma, ngam o huuwani ma duuɓi joweego. Saman maajum fotan bee ngeenaari huuwooɓe ɗiɗo. To a huuwi bana non, Jawmiraawo, Allah maaɗa barkiɗinan kuuɗe ma fuu.”
Afi dabbaaji
19“Afi gorɗi haa dabbaaji mon e dammooji mon fuu on lii'ano ɗi Jawmiraawo, Allah mooɗon. Taa kuuwe kuugal koo ngale bee afi na'i mon, taa ta'e gaasa afi dammooji mon boo. 20Nde hitaande yaalti fuu, onon e yimɓe ci'e mon, nyaame ɗi yeeso Jawmiraawo, Allah mooɗon haa nokkuure nde o suɓata. 21Ammaa to aybe ɗon haa maaji, ɗi laƴan malla bumɗi, to aybewol maŋngol koo ngole ɗon haa maaji, taa lii'ane ɗi Jawmiraawo, Allah mooɗon. 22Nyaame ɗi haa saare. Koo moy mooɗon nyaama ɗi, cenaaɗo bee mo senaaki, bana nyaamroton lelji e jabaaje. 23Ammaa taa nyaame ƴiiƴam maaji, sey on ndufa ɗam haa lesdi bana ndiyam.”