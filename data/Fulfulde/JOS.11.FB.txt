Yosuwa jaali Yabin e hawtiɗiraaɓe mum
1Yabin, laamiiɗo Hacoor nani habaru jaalorgal Isra'iila'en. O neli haa Yobaba, laamiiɗo Maduuna, non boo haa laamiiɗo Simron e laamiiɗo Akisaf 2e laamiiɓe wonɓe haa woyla dow kooseeje e nder waadiwol Urdun haa fombina Kinneret e nder lesdi towndiije e haa Nafot Door gal hiirnaaŋge, 3haa Kanaani'en gal fuunaaŋge e hiirnaaŋge, haa Amoori'en e Heti'en e Perezzi'en e Yebusi'en dow kooseeje e Hewi'en haa les hooseere Hermoon nder lesdi Mispa. 4Laamiiɓe man ngari, kamɓe e jama'aaje konu maɓɓe fuu, honooɓe ɗuuɗɓe masin bana njaareendi maayo. Ɓe ngaddi boo pucci e mootaaji pucci ɗuuɗɗi. 5Laamiiɓe ɓe'e fuu kawti, ɓe caŋngini haa maayel Meerom ngam haa ɓe kaɓa bee Isra'iila'en.
6Jawmiraawo wi'i Yosuwa: “Taa hul ɓe! Jaŋngo bana wakkati jonta ɓe fuu ɓe mbaraaɓe. Min mi mbaran ɓe ngam daliila Isra'iila. On coppan korle pucci maɓɓe, on ngulan mootaaji pucci maɓɓe bee yiite.” 7Yosuwa e honooɓe muuɗum fuu ukkani ɓe bee juhuki haa maayel Meerom. 8Jawmiraawo hokki Isra'iila'en konne'en muuɗum'en. Ɓe njaali ɓe, ɓe taasni ɓe haa ɓe njotti Sidon, berniwol maŋngol, haa Misrefot-Mayim, haa waadiwol Mispa gal fuunaaŋge. Ɓe kaɓi bee maɓɓe, ɓe mbardi ɓe, walaa koo gooto lutti bee yoŋki. 9Yosuwa waɗi ɓe bana Jawmiraawo wi'no mo: Ɓe coppi korle pucci maɓɓe, ɓe nguldi mootaaji pucci maɓɓe bee yiite.
10Nde Yosuwa ɗon lorto, o hippi Hacoor, o mbari laamiiɗo maagol bee kaafahi. Ngol laatino laamorde laamuuji woyla lesdi Kanaana saa'i man. 11Ɓe nattini ko woni nder berniwol fuu, walaa ko lutti bee yoŋki. Ɓe nguli berniwol bee yiite.
12Yosuwa nyaami berniiji ɗi'i fuu, o naŋngi laamiiɓe maaji, o nattini ɓe, bana Muusa, jaggiiɗo Jawmiraawo umruno mo. 13Ammaa Isra'iila'en ngulaay gure nyiɓaaɗe dow towndiije, sey Hacoor tan Yosuwa wuli ɗum. 14Isra'iila'en koo'i kuuje marɗe saman e dabbaaji fuu ngam ko'e muuɗum'en, ammaa ɓe mbari yimɓe berniiji man, haa ɓe kalki ɓe fuu. 15Jawmiraawo umruno Muusa, jaggiiɗo mum, Muusa boo umri Yosuwa, kanjum Yosuwa waɗi ɗum. O waɗi ko Jawmiraawo umruno Muusa fuu, o yeebaay koo ɗume.
Yosuwa nyaamdi lesdi
16Yosuwa nyaami lesdi maajum fuu: Lesdi kooseeje e Lesdi Fombina fuu, lesdi towndiije haa fombina e woyla ɗiɗi fuu e lesdi Goosan fuu bee ladde haa fombina maari, non boo waadiwol Urdun. 17-18O hooci ndi diga hooseere Halak wakeere Se'ir haa yotti Ba'al-Gada nder waadiwol Libanon haa les hooseere Hermoon. Yosuwa haɓi bee laamiiɓe lesdi man nyalɗe ɗuuɗɗe, ammaa o naŋngi ɓe, o mbari ɓe fuu. 19Walaa berniwol ɗaɓɓi sulhu bee Isra'iila'en, sey Hewi'en jooɗiiɓe haa Gibiyon. Berniiji goɗɗi fuu ɓe kooci ɗi bee konu. 20Jawmiraawo waɗi ɓe caatina ɓerɗe maɓɓe, ɓe kaɓa bee Isra'iila, ngam haa ɓe nattine, taa ɓe keɓa enɗam sam, bana Jawmiraawo umruno Muusa.
21Saa'i maajum Yosuwa yehi, halki Enaki'en nder kooseeje haa Heburuun e Debir e Anaba, nder kooseeje Yahuuda e Isra'iila fuu. Yosuwa nattini maapinndi'en ɓe'e bee gure muuɗum'en fuu. 22Enaki'en luttaay nder lesdi Isra'iila'en, sey haa Gaaza e Gaat e Asdod ɓe lutti.
23Yosuwa hooci lesdi fuu, bana Jawmiraawo umruno Muusa. Yosuwa marni ndi Isra'iila'en, senndi ndi fodde le'i maɓɓe. Konu timmi, lesdi heɓi de'ere.