1Nde Suleymaanu timmini huuwugo kuugal mahugo haykaliiru Jawmiraawo fuu, o waddi kuuje cenaaɗe ɗe Daawuda baaba maako senno ngam Jawmiraawo: Cardi, kaŋŋeeri e kuuje goɗɗe fuu, o nastini ɗum nder ndesaaje haykaliiru Allah.
Sundukru alkawal jo'inaama nder haykaliiru
(1 Laamiiɓe 8:1-11)
2Ɓaawo man Suleymaanu mooɓti ndotti'en Isra'iila, ardiiɓe le'i e baaba-ci'e'en Isra'iila fuu haa Urusaliima, ngam haa o hoo'oya sundukru alkawal Jawmiraawo diga Berniwol Daawuda, kanjum woni Siyona. 3Worɓe Isra'iila fuu mooɓti haa laamiiɗo Suleymaanu ngam juulde nder lewru joweeɗiɗaɓru. 4Ndotti'en Isra'iila fuu ngari, nden Lewi'en efti sundukru alkawal, 5njahri ndu, non boo laymaaru fottirde e kuuje cenaaɗe gonɗe nder laymaaru man fuu. Liman'en, waato Lewi'en njahri ɗum ton. 6Laamiiɗo Suleymaanu e jama'aare Isra'iila mooɓtiinde haa maako fuu, ɓe ɗon yeeso sundukru. Ɓe lii'ani Jawmiraawo baali e ga'i kirseteeɗi ɗuuɗɗi masin, goɗɗo waawataa limugo ɗi. 7Ɓaawoɗon liman'en nastini sundukru alkawal Jawmiraawo haa nokkuure taaskitinaande ngam maaru nder suudu sakkitiindu, waato suudu ɓurndu senaago, les bileeji keruba'en go. 8Keruba'en ɗon mbeeɗi bileeji muuɗum'en dow nokkuure taaskitinaande ngam sundukru, ngam ɗuwaago sundukru e cabbi maaru. 9Cabbi man njuuti masin. To goɗɗo darake daayiiɗum seɗɗa bee sundukru yeeso suudu sakkitiindu, o heɓan yi'ugo ko'e maaji. Ammaa haa yaasi ɗe ngi'ataake. Sundukru ɗon ton haa wargo hannde. 10Walaa koo ɗume nder maaru, sey alluhaaje ɗe kaa'e ɗiɗi ɗe Muusa wallinno nder maaru, ɗum alluhaaje ɗe o jaɓno haa hooseere Horeb, nde Jawmiraawo haɓɓi alkawal bee Isra'iila'en, ɓaawo gurtaaki maɓɓe diga Misra.
11Liman'en fuu ngarno, cenno ko'e muuɗum'en bilaa hakkilango tokkindirki geɓe muuɗum'en. Nde ɓe ngurti suudu seniindu, 12Lewi'en yimooɓe, waato Asaf e Heman e Yedutuun bee ɓiɓɓe muuɗum'en e banndiraaɓe muuɗum'en, ɓe fuu ɓe ɗon ɓorni limce daneeje, ɓe ɗon piya koŋsiije e moolooji e garayaaji, ɓe ndari haa fuunaaŋge hirsirde, hawtaade bee liman'en teemerre e noogas (120), fuufooɓe algaytaaji. 13Yimooɓe e fuufooɓe algaytaaji kawti, maŋgti Jawmiraawo, ngetti mo bee sawtu gooto. Ɓe ngimi maŋgtoore Jawmiraawo bee algaytaaji e koŋsiije e kuuje gimruɗe fuu, ɓe ngetti Jawmiraawo “ngam o booɗɗo, mbooɗeeŋga maako ɗon haa abada”. Nde ɓe ngimi bana non, liman'en boo ngurti suudu seniindu, ruulde wari, hebbini haykaliiru fuu. 14Ngam daliila ruulde, liman'en mbaawaay daraago ngam huuwugo kuugal muuɗum'en, ngam tedduŋgal Jawmiraawo hebbini haykaliiru Allah.