Isiyaaku bee Abimelek haa Gerar e Biirsaba
1Weelo waɗi nder lesdi, naa ɗum weelo arannde waɗŋgo nder zamanu Ibrahiima. Isiyaaku yehi Gerar, haa Abimelek, laamiiɗo Filisti'en. 2Jawmiraawo waŋgani mo, wi'i: “Taa yah haa Misra, ammaa jooɗa nder lesdi ndi mi hollete. 3Faɓɓu nder maari, mi wondan bee ma, mi barkiɗinte. Ngam an danygol ma ndokkanmi lesɗe ɗe'e fuu. Mi tabitinan hunayeere nde kunaniimi baaba ma Ibrahiima. 4Mi ɗuɗɗinan danygol ma bana koode asama, mi hokkan danygol ma lesɗe ɗe'e fuu. Daliila danygol maaɗa, ummaatooje duniyaaru fuu keɓan barka. 5Ngam Ibrahiima nanani yam, ɗowtani umrooje am e farillaaji am e sarɗiiji am fuu.” 6Bana non Isiyaaku jooɗori haa Gerar.
7Nde worɓe wuro man ƴami mo haala debbo maako, o wi'i: “O deerɗiraawo am.” O huli wi'go: “O debbo am.” Ngam o huli taa worɓe lesdi man mbara mo daliila Rebekka, ngam o ŋarniiɗo. 8Nde Isiyaaku duuri ton seɗɗa, nyannde feere Abimelek, laamiiɗo Filisti'en yurni haa wurdere suudu. O yi'i no Isiyaaku fijiri bee debbo muuɗum Rebekka. 9Abimelek ewni Isiyaaku, wi'i: “O debbo ma sike! Koni mbi'ɗaa o deerɗiraawo ma?” Isiyaaku jaabi mo: “Mi wi'i ɗum ngam mi huli mbareego daliila maako.” 10Abimelek wi'i: “Kayya! Ɗume mbaɗɗaa min ɗo? Luttino seɗɗa gooto nder ummaatoore nde'e waaldanno bee debbo ma, nden a aybinanno min.” 11Abimelek umri yimɓe fuu, o wi'i: “Meemɗo gorko oo bee debbo maako, kiiteteeɗo kiita mbareego.”
12Hitaande maajum, Isiyaaku aawino nder lesdi maajum. O ƴaamni cowi teemerre ko o aawi, ngam Jawmiraawo barkiɗini mo. 13O riski masin. Risku maako yehi yeeso yeeso haa o laati mawɗo masin. 14O mari tokke dammooji e tokke na'i e suka'en ɗuuɗɓe. Ngam maajum Filisti'en kaaji mo. 15Ɓulli ɗi huuwooɓe baaba maako Ibrahiima ngasno naane fuu, Filisti'en uwi ɗi, kebbini ɗi lesdi. 16Abimelek wi'i Isiyaaku: “Dillu diga ɗo, ngam a ɓurdi min baawɗe.” 17Isiyaaku dilli, waɗi saŋngeere muuɗum nder waadiwol Gerar. O jooɗi ton. 18Isiyaaku ufti ɓulli ndiyam ɗi ɓe ngasno nder zamanu baaba muuɗum Ibrahiima, ɗi Filisti'en uwno ɓaawo maayde Ibrahiima. O ewni ɗi bee inɗe ɗe baaba maako inndinno ɗi. 19Suka'en Isiyaaku ngasi ɓulndu nder gaaruwol, ɓe tawi seeɓoore. 20Waynaaɓe Gerar njokkiri bee ɓe Isiyaaku, ɓe mbi'i: “Ndiyam ɗa'am, minin mari ɗam.” Isiyaaku inndi ɓulndu maajum Esek, ngam ɓe njokkirno bee maako. 21Nden suka'en maako ngasi ɓulndu woɗndu, ɓe njokkiri dow maaru boo. O inndi ndu Sitna. 22O ummi diga ton, o wasi ɓulndu woɗndu fahin, dow maaru kam ɓe njokkiraay. O inndi ndu Rehobot, ngam o wi'i: “Jonta Jawmiraawo waɗani en babal peeciiŋgal, ngam en ɓesdo nder lesdi.”
23O dilli diga ton haa Biirsaba. 24Jawmiraawo waŋgani mo jemmaare maajum, wi'i: “Min woni Allah mo baaba ma Ibrahiima. Taa hul, ngam mi ɗon wondi bee ma. Mi barkiɗinte, mi ɗuɗɗinan danygol ma ngam daliila Ibrahiima jaggiiɗo am.” 25Isiyaaku mahi hirsirde haa nokkuure man, o ewni innde Jawmiraawo nder do'a. O darni laymaaru maako ton, suka'en maako ngasi ɓulndu woɗndu. 26Abimelek wari diga Gerar, ngam laarugo mo. O wardi bee Ahusat, soobaajo maako e Pikol, hooreejo honooɓe maako. 27Isiyaaku ƴami ɓe: “Ngam ɗume ngarɗon laarugo yam? On nganyi yam, on ndiiwi yam diga mooɗon.” 28Ɓe njaabi: “Min ngi'i laaɓɗum tal Jawmiraawo ɗon wondi bee ma. Ngam maajum min mbi'i sey hunayeere waɗe hakkunde meeɗen, waato hakkunde amin bee maaɗa. Min kaɓɓa alkawal bee maaɗa: 29Hunana min a waɗataa min kalluɗum, bana minin boo min mbaɗanaay ma kalluɗum, min mbaɗani ma booɗɗum tan, min acci ma a dilli jam. Jonta a laati mo Jawmiraawo barkiɗini.” 30Isiyaaku waɗani ɓe nyaamduuji, ɓe nyaami, ɓe njari. 31Ɓe ndawi fajiri cub, ɓe kunotiri. Nden Isiyaaku jaɓɓiti ɓe, ɓe ceedi bee maako nder jam. 32Nyalaade man suka'en Isiyaaku ngari, anndini mo haala ɓulndu ndu ɓe ngasi, ɓe mbi'i mo: “Min njokki ndiyam.” 33O inndi ndu Saba, ngam maajum innde wuro ngo laati Biirsaba haa wargo hannde.
Rewɓe Isuwa jananɓe
34Nde Isuwa waɗi duuɓi cappanɗe nayi (40), o te'i Yehuudit ɓii Beeri Hetiijo. O te'i boo Basmat ɓii Elon Hetiijo. 35Ɓe mettini Isiyaaku e Rebekka masin.