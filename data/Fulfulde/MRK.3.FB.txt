Jamɗitinki waata-juŋngoojo nyalaade siwtorde
(Matta 12:9-14; Luka 6:6-11)
1Ɓaawoɗon, Yeesu lorti haa suudu dewal Yahuudu'en. Goɗɗo waata-juŋngoojo ɗonno ton. 2Farisa'en ɗonno ayna Yeesu ngam yi'ugo to o yamɗitinan goɗɗo nyannde siwtorde, ngam ɓe ngiɗi wullaago mo. 3Yeesu wi'i waata-juŋngoojo go: “Umma, dara yeeso yimɓe fuu.” 4Nden Yeesu ƴami yimɓe ɓe ɗonno ndaara mo: “Ɗume tawreeta meeɗen duŋi nyalaade siwtorde? Waɗugo mbooɗeeŋga naa malla waɗugo halleende? Hisnugo yoŋki goɗɗo naa malla mbarugo mo?” Ammaa ɓe cali jaabaago mo. 5Yeesu laari ɓe fuu bee tikkere, ɓernde maako naawi ngam caatal ɓerɗe maɓɓe. Nden o wi'i waata-juŋngoojo go: “Fortu juŋngo ma.” O forti ngo, juŋngo maako yamɗiti. 6Farisa'en ngurti suudu dewal Yahuudu'en, ɓe kawti law bee woɗɓe nder yeɓre yimɓe Hirudus, ɓe carwootiri ngam halkugo Yeesu.
Mooɓre ɗuuɗnde tokki Yeesu haa weendu Galiili
7Yeesu dillidi bee pukara'en muuɗum haa weendu Galiili. Mooɓre ɗuuɗnde tokki mo. Nde iwi diga Galiili e Yahudiya 8e Urusaliima e Idumaya, diga gaɗa maayo Urdun e diga lesdi kommbi Tirus e Sidon. Yimɓe ɓe fuu ngari haa maako, ngam ɓe meeɗi nanugo habaru kuuɗe maako. 9Nden Yeesu wi'i pukara'en muuɗum ɓe tefana mo koommbowal, ngam taa mooɓre ɓiɗɗa mo. 10Ngam o yamɗitini yimɓe ɗuuɗɓe, nyawɓe fuu ɗon njaawa ɓaditaago ngam meemugo mo. 11Nde yimɓe ɓe ruuhuuji coɓɗi torri ngi'i Yeesu, ɓe ndo'i yeeso maako, ɓe ngooki ɓe mbi'i: “An a Ɓiɗɗo Allah.” 12Ammaa Yeesu umri ɗi bee caatal, taa ɗi mbaŋgina mo.
Yeesu suɓi pukara'en sappo e ɗiɗo
(Matta 10:1-4; Luka 6:12-16)
13Nden Yeesu wa'i dow towndiire, o ewni ɓe o yiɗi fuu. Ɓe ngari haa maako. 14Bana nii o waɗi ɓe nelaaɓe sappo e ɗiɗo, ngam ɓe ngonda bee maako e o nela ɓe waazoygo, 15o hokki ɓe boo baawɗe riiwugo ginnaaji. 16Ndaa nelaaɓe sappo e ɗiɗo ɓe o suɓi: Simon (Yeesu inndi mo Piyer) 17e Yaakuba e Yuhanna, ɗiɗo fuu ɓiɓɓe Zebede. Yeesu inndi ɓe Bowanerges, bana wi'go: (Yimɓe bana felmaaŋgo) 18e Andire e Filip e Bartolome e Matta e Tomas e Yaakuba ɓii Halfa e Tadde e Simon Kanaaniijo 19e Yahuuda Iskariyot zammbotooɗo Yeesu.
Hakke dow Ruuhu Ceniiɗo
(Matta 12:22-32; Luka 11:14-23; 12:10)
20Ɓaawo man Yeesu warti saare. Mooɓre hawti fahin, haa Yeesu e pukara'en muuɗum mbaawaay koo nyaamugo. 21Nde banndiraaɓe maako nani haala man, ɓe ngari hoocugo mo, ngam yimɓe ɗon mbi'a: “Hakkiilo maako jiiɓake.” 22Moodiɓɓe tawreeta warɓe diga Urusaliima mbi'i: “Be'elzebul ɗon nder maako, laamiiɗo ginnaaji hokki mo baawɗe riiwugo ɗi.” 23Nden Yeesu ewni ɓe, o wolwani ɓe bee balndi. O wi'i: “Bana noy Sayɗaanu waawrata riiwugo Sayɗaanu? 24To laamu senndake geɓe geɓe, ngu wilan. 25To yimɓe saare narraay hakkunde maɓɓe, saare man wilan. 26Non boo to Sayɗaanu ɗon dartano hoore muuɗum, to cennduki waɗi nder laamu maako, o darataako, o nattan.
27Goɗɗo waawataa nastugo saare cemmbiɗɗo ngam jaɓtugo jawdi maako, sey o aarta o haɓɓa cemmbiɗɗo oo, nden o ɓofta kuuje saare maako fuu.
28Gooŋga mbi'anmi on, yimɓe keɓan yaafuye hakkeeji muuɗum'en fuu e yaafuye bolle muuɗum'en kalluɗe dow Allah fuu. 29Ammaa mo wolwi kalluka dow Ruuhu Ceniiɗo, heɓataa yaafuye sam, ngam o waɗi hakkewol duumiiŋgol.” 30Yeesu wi'i non ngam woɗɓe mbi'no: “O woodi ruuhuwol kalluŋgol.”
Deerɗiraaɓe Yeesu e daada mum
(Matta 12:46-50; Luka 8:19-21)
31Daada e deerɗiraaɓe Yeesu ngari. Ɓe ndari yaasi, ɓe neli ewnoygo mo. 32Yimɓe ɗuuɗɓe ɗon njooɗodi bee Yeesu. Ɓe mbi'i mo: “Daada ma e deerɗiraaɓe ma ɗon yaasi, ɓe ngiɗi laarugo ma.” 33Yeesu jaabi ɓe: “Moy woni daada am e ɓeye ngoni deerɗiraaɓe am?” 34Nden o laari yimɓe taariiɓe mo, o wi'i: “Ndaa daada am e deerɗiraaɓe am ɗon ɗo! 35Waɗanɓe muuyo Allah fuu, kamɓe ngoni deerɗiraaɓe am worɓe e rewɓe e daada am.”