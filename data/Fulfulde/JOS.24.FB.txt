Yosuwa jaɓɓiti Isra'iila
1Yosuwa mooɓti le'i Isra'iila fuu haa Sikem. O ewni ndotti'en e ardiiɓe e hiitooɓe e kaliifa'en. Ɓe fuu ɓe ngari, ɓe ndari yeeso Allah. 2Yosuwa wi'i yimɓe ummaatoore fuu: “Ndaa nii Jawmiraawo, Allah Isra'iila wi'i: Ɓooyma baabiraaɓe mon, Tara baaba Ibrahiima e Nahor njooɗi gaɗa maayo Efratis, ɓe ndewi ɗowanteeɓe woɗɓe. 3Nden mi hoo'i kaaka mon Ibrahiima ton haa gaɗa maayo, mi waancini mo nder lesdi Kanaana fuu. Mi hokki mo danygol ɗuuɗŋgol. Mi hokki mo Isiyaaku. 4Isiyaaku boo, mi hokki mo Yaakubu e Isuwa. Mi hokki Isuwa lesdi kooseeje Se'ir haa o mara ndi. Ammaa kaaka mon Yaakubu e ɓiɓɓe muuɗum njehi haa Misra. 5Nden mi neli Muusa e Haruna, mi ukkani Misra'en masiibooji. Ɓaawoɗon mi wurtini on, onon Isra'iila'en. 6Bana nii mi wurtiniri baabiraaɓe mon diga Misra, ammaa Misra'en taasni ɓe bee mootaaji pucci e wa'iiɓe ɗi. Nde baabiraaɓe mon njotti maayo Maaliya, 7ɓe ngookani yam haa mi walla ɓe. Mi waɗi nyiɓre hakkunde maɓɓe bee Misra'en. Mi yoofi ndiyam maayo dow Misra'en, ɗam suddi ɓe. Onon Isra'iila'en on ngi'i bee gite mon ko mbaɗmi nder lesdi Misra'en.
Ɓaawo maajum on nduuri nder ladde. 8Nden mi yahri on haa lesdi Amoori'en, jooɗiiɓe haa fuunaaŋge Urdun. Ɓe kaɓi bee mooɗon, ammaa mi hokki on ɓe. On nyaami lesdi maɓɓe, min boo mi halki ɓe yeeso mooɗon. 9Nden Balak ɓii Cippor, laamiiɗo Mo'ab ummi, haɓi bee Isra'iila'en. O neli ewnaago Balaama ɓii Be'or ngam haa o naala on. 10Ammaa mi sali nanango Balaama, nden o barkiɗini on bee doole. Bana nii mi hisniri on juŋngo Balak. 11Nden on eeri maayo Urdun, on ngari haa Yeriko. Yimɓe jooɗiiɓe ton kaɓi bee mooɗon, waato Amoori'en e Perezzi'en e Kanaani'en e Heti'en e Girgasi'en e Hewi'en e Yebusi'en. Mi hokki on ɓe. 12Mi ardini jabatti haa yeeso mooɗon, ɗi ndiiwa laamiiɓe Amoori'en ɗiɗo yeeso mooɗon. On ndiiwaay ɓe bee lagaaje mon e kaafaaje mon. 13Mi hokki on lesdi, onon on torraaki remugo ndi. Mi hokki on berniiji, onon on nyiɓaay ɗi, ammaa on ɗon njooɗi nder maaji. On ɗon nyaama haa gese inabooje e jaytunje, ammaa on njubaaki ɗe.
14Jonta, kule Jawmiraawo, njaggane mo bee gooŋgaaku timmuŋgu, bilaa feloore. Cottine labbi ɗi baabiraaɓe mon ndewi gaɗa maayo Efratis e haa Misra. Njaggane Jawmiraawo feere mum. 15To ɗum fottanaay on on njaggano Jawmiraawo, nden kam cuɓe hannde mo njagganton, koo labbi ɗi baabiraaɓe mon ndewi gaɗa Efratis, koo labbi Amoori'en ɓe on ɗon njooɗi nder lesdi maɓɓe. Ammaa min bee saare am, min njagganto Jawmiraawo.”
16Yimɓe ummaatoore njaabi: “Aa'a! Min ngudintaa Jawmiraawo haa min ndewa ɗowanteeɓe woɗɓe. 17Ngam ɗum Allah Jawmiraawo meeɗen wurtini en diga njeyaaŋgu haa lesdi Misra, enen e baabiraaɓe men. Kaŋko waɗi kaayeefiiji mawɗi ɗi'i, enen en ngi'i. O ayni en koo toy en njehi caka ummaatooje ɗe caaliiɗen lesɗe maaje. 18Jawmiraawo riiwi yeeso meeɗen ummaatooje man e Amoori'en jooɗiiɓe haa lesdi ndi. Ngam maajum minin boo min njagganto Jawmiraawo, ngam o Allah meeɗen.”
19Yosuwa wi'i yimɓe ummaatoore: “On mbaawataa jagganaago Jawmiraawo, ngam o Allah ceniiɗo o yiɗaa on tokko ɗowanteeɓe woɗɓe. O munyantaa tuurtolji e hakkeeji mon. 20Ngam nyannde nde on ngudinta Jawmiraawo, on ndewa ɗowanteeɓe jananɓe, nden kam o ukkanan on masiibooji, o majjinan on koo nde o woonani on.” 21Yimɓe ummaatoore njaabi: “Naa non! Jawmiraawo min njagganto!” 22Yosuwa wi'i ɓe: “Onon bee ko'e mon on seedooɓe on cuɓi Jawmiraawo haa on njaggano mo.” Ɓe njaabi: “Nonnon nii.” 23Yosuwa wi'i ɓe: “To non kam, cottine labbi jananɗi caka mooɗon. Ngaylite ɓerɗe mon haa Jawmiraawo, Allah Isra'iila.” 24Yimɓe ummaatoore mbi'i Yosuwa: “Jawmiraawo Allah meeɗen min njagganto, min ɗowtanan boo wolde maako.”
25Nyalaade maajum Yosuwa haɓɓi alkawal bee Jawmiraawo ngam ummaatoore haa Sikem. Ton o hokki ɓe farillaaji e kiitaaji. 26O winndi bolle man nder deftere tawreeta Allah. Nden o hoo'i hayre mawnde, o darni nde les lekki makki kommbi suudu Jawmiraawo seniindu. 27O wi'i ummaatoore fuu: “Hayre nde'e seedoto dow meeɗen, ngam nde nani bolle fuu ɗe Jawmiraawo wolwani en. Nde seedoto dow mooɗon ngam taa on pewana Allah mooɗon.” 28Nden Yosuwa jaɓɓiti ummaatoore, koo moy hooti haa maral lesdi mum.
Maayde Yosuwa e Eli'azaaru
(Yosuwa 2:6-10)
29Ɓaawo kuuje ɗe'e Yosuwa ɓii Nuuna, jaggiiɗo Jawmiraawo maayi. Duuɓi maako teemerre e sappo (110). 30Ɓe uwi mo haa maral lesdi maako haa Timnat-Seraha nder kooseeje Efrayim, haa woyla hooseere Ga'as. 31Nder nyalɗe ngeendam Yosuwa fuu, Isra'iila'en njaggani Jawmiraawo. Koo ɓaawo maayde Yosuwa boo ɓe tokki jagganaago Jawmiraawo nder nyalɗe ɗe ndotti'en yiiɓe kuuɗe ɗe Allah huuwani Isra'iila fuu.
32Isra'iila'en uwi i'e Yusufu ɗe ɓe ngadduno diga Misra haa Sikem, nder ngesa ka Yaakubu sooduno haa ɓiɓɓe Hamor, baaba Sikem, baakin suleyje teemerre. Ka laati maral danygol Yusufu.
33Eli'azaaru ɓii Haruna boo maayi. Ɓe uwi mo haa towndiire Pinehas ɓiyiiko. Kaŋko ɓe ndokkino ngol nder lesdi kooseeje Efrayim.