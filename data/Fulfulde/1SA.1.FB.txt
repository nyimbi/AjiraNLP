Saklere saare Elkaana
1Ɓooyma woodi goɗɗo haa Ramatayim-Cofim nder kooseeje Efrayim. Innde maako Elkaana ɓii Yeroham ɓii Elihu ɓii Toku ɓii Cuuf, nder lenyol Efrayim. 2Elkaana woodi rewɓe ɗiɗo. Innde oo Hanna, innde oya boo Peninna. Peninna woodi ɓikkoy, ammaa Hanna woodaa ɓikkoy. 3Hitaande fuu Elkaana ɗon yaha bee saare mum haa Silo ngam sujidango Jawmiraawo honooɓe asama e lii'ango mo kirseteeŋga. Zamanu man Hofni e Pinehas, ɓiɓɓe Eeli ngonno liman'en Jawmiraawo ton. 4Nde ɓe kawti ngam nyaamugo kusel ndabbaawa kirsaaŋga fuu, Elkaana ɗon hokka Peninna, debbo mum e ɓiɓɓe mum worɓe e rewɓe fuu geɗal gootal. 5Ammaa Hanna, o ɗon hokka mo geɗe ɗiɗi, ngam o yiɗi mo masin, koo nde Jawmiraawo laatini mo dimaro. 6Nawliiko ɓilli mo tum ngam mettingo mo ngam o dimaro. 7Bana nii ɗum laatori hitaande fuu to Hanna yehi haa suudu Jawmiraawo. Peninna mettini mo haa o woyi, o sali nyaamugo. 8Goriiko ƴami mo: “Ko waɗi a ɗon woya, a nyaamataa? Ko sakli ma? Mi ɓurantaa ma ɓiɓɓe worɓe sappo na?”
Hanna e Eeli
9Ɓaawo ɓe nyaami e ɓe njari haa Silo, Hanna ummi. Eeli, limanjo ɗon jooɗi dow koromwal mum baŋnge nastirde suudu Jawmiraawo. 10Ɓernde Hanna metti masin, o tori Jawmiraawo bee bojji ɗuuɗɗi. 11O togi togayeere, o wi'i: “Yaa Jawmiraawo honooɓe asama, laar bone korɗo ma, siftoram, ittanam mbustu ngu'u! To a hokki yam ɓiɗɗo gorko, fakat mi hokkititte mo balɗe ngeendam maako fuu. Gaasa hoore maako meeɗataa laɓeego.”
12Hanna neeɓi toraago Jawmiraawo, Eeli boo ɗon laara mo. 13O yi'i hunnduko Hanna ɗon dimmbo, ammaa o nanaay sawtu ngam Hanna ɗon wolwa nder ɓernde mum. Ngam maajum Eeli tammi o ɗon wuyki. 14O feli mo, o wi'i: “Haa jonta a ɗon nder wuykere ma? Ittu wuykere ma.” 15Hanna jaabi mo: “Aa'a, barkaama, mi yaraay inaboojam malla nguykinoojam sam, ammaa mi debbo cuniiɗo. Mi rufi ko woni haa ɓernde am fuu yeeso Jawmiraawo. 16Taa nanndinam bee rewɓe meere'en. Ɓernde am naawi masin, suno e mettamɓeram ɗuuɗani yam. Ngam maajum ɗuɗɗinmi bolle.” 17Eeli wi'i mo: “Yah jam. Allah Isra'iila jaɓa tornde nde toriiɗa mo.” 18Hanna jaabi: “Useni mo'an korɗo ma foroy.” Nden o dilli, o nyaami, ɓanndu maako ferti.
Danyeeki Samuyila
19Jaŋngo maajum Elkaana e yimɓe saare mum ndawi cub haa ɓe cujidana Jawmiraawo. Nde ɓe ngarti, ɓe njehi haa Rama. Elkaana hawti bee debbo mum, Jawmiraawo jaɓi tornde Hanna. 20Hanna reedi, danyi ɓiɗɗo gorko. O wi'i: “Mi tori mo haa Jawmiraawo.” Ngam maajum o inndi mo Samuyila.
21Mawri maajum Elkaana yehi fahin haa Silo, kaŋko e yimɓe saare maako fuu, ngam haa o lii'ano Jawmiraawo kirseteeŋga hitaande man e kirseteeŋga feere nga o togi ɗum. 22Hanna yahdaay bee maɓɓe, o wi'i goriiko: “To mi enti ɓiŋngel, saa'i man mi yahran ngel haa suudu Jawmiraawo, ngel jooɗo ton haa foroy.” 23Elkaana jaabi mo: “Waɗ ko fottani ma, jooɗa haa saare haa to a enti ngel. Jawmiraawo boo tabitin wolde mum nde o wi'no dow maagel.” Bana nii Hanna jooɗi haa saare, hakkilani ɓiyum Samuyila.
24Ɓaawo Hanna enti mo, o yahri mo haa suudu Jawmiraawo haa Silo. O yahri boo ngaari ndi duuɓi tati e kuroori buhuure e kanyakanyaawu inaboojam. Wakkati man Samuyila o ɓiŋngel pamarel tawon. 25Nde saaro'en maako kirsi ngaari, ɓe ngaddi ɓiŋngel haa Eeli. 26Hanna wi'i: “Barkaama, a ɗon siftora na? Min woni debbo darinooɗo haa ɗo ngam toraago Jawmiraawo. 27Ndaa ɓiŋngel ngel toriimi haa maako, Jawmiraawo hokki yam ko mi ƴamno mo. 28Min boo mi hebbinan togayeere am: Mi hokkitan Jawmiraawo ɓiɗɗo am, o laato mo maako balɗe ngeendam maako fuu.” Nden ɓe cujidani Jawmiraawo.