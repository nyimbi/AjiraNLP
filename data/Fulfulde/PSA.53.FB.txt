Faataare e halleende yimɓe
(Jabuura 14)
1Ngam kaliifaajo gime. Yimre Daawuda ekkitinoore fodde daande “mahalat”.
2Faataaɓe ɗon mbi'a: “Allah walaa!”
Fakat ɓe mbonnake, ɓe ɗon mbaɗa sooynde adilaaku hulniinde.
Walaa baɗanɗo ko wooɗi, walaa koo gooto!
3Diga asama, Allah jimmiti, o ɗon laara ɓiɓɓe Aadama,
haa o yi'a to woodi marɗo hakkiilo,
ɓaditanɗo mo.
4Ammaa ɓe fuu ɓe celi laawol gooŋga, ɓe mbonnake.
Walaa baɗanɗo ko wooɗi, walaa koo gooto!
5“Waɗooɓe zunuuba ɓe'e fuu,
ngalaa hakkiilo na?
Ɓe ɗon nyaama ummaatoore am
bana nyaamugo nyaamdu,
ammaa ɓe ewnataa innde Allah.”
6Kanjum ɓe ndiwnan ngam kulol,
koo to daliila kulol walaa.
Allah saŋkitan i'e hippooɓe ma,
ɓe mbustan, ngam Allah wudini ɓe.
7Moy hokkata kisndam haa Isra'iila diga Siyona?
To Allah wartiri ummaatoore muuɗum diga jeyaaŋgu,
nden kam danygol Yaakubu welweltan, Isra'iila seyoto.