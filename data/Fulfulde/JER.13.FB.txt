Alaama taadorgol Yeremiya
1Jawmiraawo wi'i yam: “Yah, soodu taadorgol leŋ, taada ngol dow keeci ma, ammaa taa ndiyam meema ngol.” 2Mi soodi taadorgol man bana Jawmiraawo umruno yam, mi taadi ngol. 3Jawmiraawo wolwani yam ɗiɗawre, o wi'i: 4“Yah haa maayo Efratis. Hoo'u taadorgol ngol cooduɗa, ngol taadiiɗa, yah nyukkinoy ngol nder ceekgol tapaare.” 5Mi yehi, mi nyukkinoy ngol baŋnge Efratis, bana Jawmiraawo umruno yam.
6Ɓaawo nyalɗe ɗuuɗɗe Jawmiraawo wi'i yam: “Lorta haa Efratis, hoocoy taadorgol ngol mi umruno ma nyukkinoygo ton.” 7Mi lorti ton, mi ɗaɓɓiti nyukkorde taadorgol, mi hoo'i ngol. Ammaa ndaa, ngol wonnake, ngol nafataa sam.
8Nden Jawmiraawo wolwani yam fahin, wi'i: 9“Bana non kalkiranmi mawnitaare Yahuuda e mawnitaare Urusaliima ɗuuɗnde. 10Yimɓe ummaatoore hallunde nde'e cali nanango yam, ɓe ɗon mbaɗa ko ɓerɗe maɓɓe caatuɗe ngiɗi, ɓe ɗon cujidana ɗowanteeɓe woɗɓe, ɓe ɗon ɗowtano ɓe. Ɓe laatoto bana taadorgol ngo'ol ngol nafataa sam! 11Bana no goɗɗo taadori keeci mum bee taadorgol, non taadoriimi yimɓe Isra'iila e Yahuuda fuu haa am, haa ɓe laato ummaatoore am, ɓe mbaŋgina maŋngu, ɓe maŋgta innde am, ɓe teddina nde, ammaa ɓe nanaay.”
Balndol bulki
12“Yeccu yimɓe ɓe'e: Ndaa nii Jawmiraawo, Allah Isra'iila wi'i: Sey bulki fuu keewa bee njaram. Ɓe mbi'ete: Moy anndaa bulki ɗon ngam heewugo bee njaram? 13Nden yeccu ɓe: Jawmiraawo wi'i: Mi yarnan yimɓe lesdi ndi'i njaram haa ɓe nguyka, laamiiɓe jooɗiiɓe dow leeso laamu Daawuda e liman'en e annabi'en e jooɗiiɓe nder Urusaliima fuu. 14Mi sampitan ɓe, oo dow oya, baabiraaɓe e ɓikkoy fuu. Mi enɗataa koo moy, mi yurmintaa koo moy, mi hinnataako koo moy. Walaa ko haɗatammi halkugo ɓe, non Jawmiraawo wi'i.”
Yeremiya reentini mawnitiiɓe
15Jawmiraawo wi'i: Nane, keɗite! Taa mawnite! 16Teddine Jawmiraawo, Allah mooɗon hiddeko o waɗa nyiɓre, hiddeko kosɗe mooɗon pergo dow kooseeje ngam nyiɓɓuki. On ɗon ndeeni jayŋgol, ammaa o laatinan ngol nyiɓre, nyiɓre ɓaleere kurum. 17To on nanaay, mi woyan nder cuuɗiiɗum ngam mawnitaare mooɗon. Mi woyan ɗuuɗɗum, gite am ndufan gonɗi ngam tokkere Jawmiraawo daheteende.
18Jawmiraawo wi'i yam: “Yeccu laamiiɗo e daada mum ɓe njippo leeso laamu, ngam meetaleeji tedduŋgal maɓɓe yani diga dow ko'e maɓɓe. 19Konne'en maɓɓi gure nder Lesdi Fombina, walaa maɓɓitanɗo ɗe. Yimɓe Yahuuda fuu ndahaama.
20Ɓaŋgtu gite, laar, an Urusaliima! Konne'en ɗon ngara diga woyla. Toy yimɓe halfitinaaɓe haa juuɗe maaɗa? Toy yimɓe ma ɓe mantortooɗa? 21A woowi bee jananɓe bana sooba'en maaɗa. Ɗume mbi'ata to Jawmiraawo laamini ɓe dow maaɗa? Saa'i man luuwe naŋngete bana ɗe debbo ɓesnanɗo. 22To a ƴami ngam ɗume irin ɗu'um laatani ma, ngam ɗume ɓe ɓaŋgti gawarle limce maaɗa, ɓe toskini ma, anndu: Ngam ɗuuɗeeŋga aybeeji maaɗa. 23Etiyopiyaajo waawan waylugo noonde laral mum na? Paaɗaawu waawan ittugo toɓɓe mum na? To ɗum heɓoto, nden kam onon jooɗiiɓe Urusaliima woowɓe halleende boo on ekkititto waɗugo ko wooɗi. 24Mi saŋkitan on bana henndu ladde wifirta nyaande. 25Kanjum laatoto geɗal maaɗa ngal mi yeɗani ma, ngam a yejjiti yam, a hooli pewe. 26Jawmiraawo bee hoore muuɗum ɓaŋgtan gawarle limce maaɗa, yimɓe ndaaran toskaare maaɗa 27dow towndiije e gese, mi yi'i kuuɗe nyidduɗe ɗe kuuwɗa, non boo njeenu ma e suunooji ma kalluɗi e daakaareeku ma. Kayto, onon yimɓe Urusaliima, on coɓi! Haa ndeye on laaɓata?”