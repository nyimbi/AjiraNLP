Yusufu jarribi deerɗiraaɓe muuɗum
1Yusufu umri kaliifaajo saare muuɗum: “Hebbin boorooji worɓe ɓe'e bee nyaamdu fodde ko ɓe mbaawata roondaago. Waatu ceede koo moy haa hunnduko booro mum. 2A waata jardugel am ngel cardi nder booro gaajiijo, hawtaade bee ceede alkamaari maako.” Kaliifaajo waɗi bana Yusufu umri mo. 3Nde weeti, ɓe acci ɓe, ɓe ndilli bee bamɗe maɓɓe. 4Nde ɓe ngurti berniwol, ɓe ndaayaaki tawon, Yusufu wi'i kaliifaajo saare muuɗum: “Yaawɗa, taasnu ɓe, jokku ɓe! Wi' ɓe: Koni mbarjirɗon booɗɗum bee kalluɗum? 5Naa bee maagel jaagorɗo am yardata e o laardata sirriijum na? Ko mbaɗɗon ɗo ɗum kalluɗum!” 6Kaliifaajo jokki ɓe, wi'i ɓe bolle ɗe'e. 7Ɓe mbi'i mo: “Naywa! Noy noy mbi'rata irin ɗu'um? Maccuɓe ma potaay mbaɗa bana non! 8Min ngartiri ceede ɗe min tawno haa kunnduɗe boorooji amin diga lesdi Kanaana. Noy min ngujjirta cardi malla kaŋŋeeri haa saare jaagorɗo ma? 9Mo ngel tawa haa muuɗum caka maccuɓe ma, maaya! Minin boo min laato maccuɓe ma.” 10Kaliifaajo wi'i: “Ngaɗen bana mbi'ɗon. Mo ngel tawa haa muuɗum, laato maccuɗo am, ammaa onon luttuɓe on rimɓe.” 11Koo moy yaawɗi rifti booro mum haa lesdi, maɓɓiti ngo. 12Kaliifaajo fuɗɗi linyugo diga booro hammiraawo haa o timminiri dow gaajiijo. Jardugel tawaama nder booro Benyamin. 13Ɓe ceeki limce maɓɓe, koo moy rimndi wamnde mum, ɓe lorti haa berniwol.
14Yahuuda e deerɗum'en nasti saare Yusufu. Yusufu dillaayno tawon. Ɓe cujidani mo. 15Yusufu ƴami ɓe: “Kuugal ngale kuuwɗon ɗo? On anndaa goɗɗo bana am anndi laarugo sirriijum na?” 16Yahuuda jaabi: “Ko min mbi'ata ma, barkaama? Ɗume min mbolwata? Noy noy min ngooŋɗinta ko'e amin? Allah waŋgini aybe maccuɓe maaɗa. Ndaa, min maccuɓe ma, barkaama, minin e mo jardugel ma tawa haa muuɗum fuu.” 17Yusufu wi'i: “Woodaa! Mi waɗataa ɗum. Mo jardugel tawa haa muuɗum, kaŋko laatoto maccuɗo am. Ammaa onon luttuɓe, koote jam haa baaba mon.”
18Nden Yahuuda ɓaditi Yusufu, wi'i: “Useni, barkaama, accu maccuɗo ma wolwa wolde woore yeeso ma. Taa tikkere ma saata dow maccuɗo ma, ngam a laati bana Firawna. 19Barkaama, a ƴamno maccuɓe ma: Baaba mooɗon ɗon na malla deerɗiraawo mooɗon goɗɗo ɗon? 20Min njaabi ma: Min ngoodi baaba ndottiijo e derkeejo pamaro, danyanaaɗo mo nder ndottaaku maako. Deerɗiraawo derkeejo man boo maayi, o lutti feere maako haa daada maako, baaba maako boo yiɗi mo masin. 21A wi'i maccuɓe maaɗa: Ngaddaneeɗam mo, haa gite am ndaara mo. 22Min njaabi ma: Derkeejo waawataa ɗalugo baaba muuɗum. To o ɗali mo, o maayan. 23Ammaa a wi'i maccuɓe ma: To minyiraawo mon wardaay bee mooɗon, on meetataa yi'ugo yam. 24Nde min kooti haa maccuɗo ma, baaba amin, min ngecci mo bolle maaɗa, barkaama. 25Baaba amin wi'i: Lorte, coodane en nyaamdu seɗɗa. 26Ammaa min mbi'i: Min potaay yahugo ton bilaa minyiraawo amin yahda bee amin. Ngam min potaay yi'ugo gorko oo, to minyiraawo amin wondaay bee amin. 27Maccuɗo ma, baaba amin wi'i min: On anndi debbo am danyani yam ɓiɓɓe ɗiɗo. 28Gooto maɓɓe majji. Mi numi huunde ladde faɗɗi mo, ngam mi meetaay yi'ugo mo sam haa wargo hannde. 29To on koo'ani yam oo boo, to sarru heɓi mo, on nastintam nder joonde maayɓe bee mettamɓeram. 30-31Jonta, to mi lortake haa maccuɗo ma, baaba am, to derkeejo wondaay bee amin, bana o ɗakkotiri bee maako ɗo, o maayan to o yi'aay mo. Bana non maccuɓe ma nastinan maccuɗo ma, baaba amin nder joonde maayɓe bee mettamɓeram. 32Barkaama, min maccuɗo ma, mi fiyi dammaana yeeso baaba am ngam derkeejo oo bee wi'go: To mi wartiraay mo haa maaɗa, limanam ɗum aybe haa foroy. 33Jonta kam, barkaama, accu mi jooɗo bana maccuɗo mbattudi derkeejo, kaŋko boo o hootida bee deerɗiiko'en. 34Noy mbaawranmi hootugo haa baaba am, to derkeejo wondaay bee am? Mi yiɗaa laarugo sarru ngu heɓata baaba am!”