Tornde ngam ballal
1Ngam kaliifaajo gime fodde daande “gurguli seedamku”. Yimre Daawuda ngam ekkitingo. 2O winndi nde ɓaawo o haɓi bee Siriya'en Mesopotamiya e Siriya'en Soba, nde Yo'ab mawɗo ardiiɓe sooje'en maako lori, mbari Edoomi'en ujine sappo e ɗiɗo nder Waadiwol Mannda.
3Yaa Allah, a wudini min, a saŋkiti min,
a ɓernani min! Ammaa jonta lortana min!
4A dimmbini lesdi, a seeki ndi.
Jonta maɓɓu ceekli maari, ngam ndi ɗon dimmbo.
5A holli yimɓe ma kuuɗe caatuɗe,
a yarni min nguykinoojam ɗam liilni min.
6A darnani hulɓe ma tuutawal,
ngam ɓe ndogga, ɓe kisa kuri konne'en maɓɓe,
7ngam haa yiɗaaɓe ma kisa!
Hisnu min bee nyaamo ma!
8Allah wolwi nder haykaliiru mum seniindu, wi'i:
“Mi jaaloto, mi senndan Sikem,
mi foondan waadiwol Sukkot.
9Gile'at min jeyi, non boo Manassa,
Efrayim woni hufneere am njamndiire,
Yahuuda woni sawru laamu am.
10Mo'ab woni yiiworde am,
mi sakkinan faɗo am dow lesdi Edoom,
mi umminan gookaali dow Filistiya.
11Moy yahratammi nder berniwol cemmbiɗŋgol?
Moy ɗowatammi haa Edoom?”
12Yaa Allah, gooŋga a wudini min na?
A acci wondugo bee jama'aaje konu amin na?
13Wallu min jaalaago konne'en amin!
Ngam ballal yimɓe nafataa sam!
14To Allah ɗon wondi bee meeɗen,
en keɓan jaalorgal, ngam kaŋko dammata konne'en meeɗen!