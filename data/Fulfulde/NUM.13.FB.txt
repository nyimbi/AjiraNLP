Muusa neli horooɓe
(Tooktaaki Tawreeta 1:19-33)
1Jawmiraawo wi'i Muusa: 2“Nel worɓe sappo e ɗiɗo, gooto haa lenyol koo ngole, haa ɓe kora lesdi Kanaana ndi ndokkanmi Isra'iila'en.” Nelaaɗo fuu laato ardiiɗo nder lenyol mum. 3Fodde umroore Jawmiraawo, Muusa neli ɓe diga ladde Paran, ɓe fuu ɓe ardiiɓe Isra'iila'en. 4Ndaa inɗe maɓɓe: Haa lenyol Ruben, Sammu'a ɓii Zakkur. 5Haa lenyol Simeyon, Safat ɓii Hori. 6Haa lenyol Yahuuda, Kaaleb ɓii Yefunna. 7Haa lenyol Issakar, Yigal ɓii Yusufu. 8Haa lenyol Efrayim, Hose'a ɓii Nuuna. 9Haa lenyol Benyamin, Palti ɓii Rafu. 10Haa lenyol Zabulon, Gaddiyel ɓii Soodi. 11Haa lenyol Manassa ɓii Yusufu, Gaddi ɓii Susi. 12Haa lenyol Dan, Ammiyel ɓii Gemalli. 13Haa lenyol Aser, Seturu ɓii Mika'iilu. 14Haa lenyol Neftali, Nahabi ɓii Wofsi 15e haa lenyol Gada boo Gewel ɓii Maki. 16Kanje ngoni inɗe worɓe ɓe Muusa neli horoygo Kanaana. Ammaa Hose'a ɓii Nuuna, Muusa inndi mo Yosuwa.
17Muusa neli ɓe horugo lesdi Kanaana, wi'i ɓe: “Nastire fombina lesdi ndi'i, nden mba'e kooseeje. 18Ndaare no lesdi ndi'i wa'i, ndaare yimɓe ton boo, ɓe semmbiɗɓe na malla tampuɓe? Ɓe ɗuuɗɓe na malla ɓe ɗuuɗaay? 19Ndaare boo lesdi haa ɓe njooɗi, ndi mboondi na malla ndi wooɗaay? Non boo berniiji haa ɓe njooɗi, ɗi cemmbiɗɗi na malla ɓe ɗon njooɗi nder caŋngeeje? 20Gese maɓɓe boo, ɗe ƴaamnan na malla ɗe ƴaamnataa? Leɗɗe ɗuuɗi ton na malla ɗuuɗaay? Cuusɗine ko'e mon, koo'e ɓiɓɓe leɗɗe lesdi man.” Nelaaɓe njehi saa'i ittugo inabooje aartuɗe.
21Nden ɓe ndilli, ɓe kori lesdi man diga ladde Ciin haa yotti Rehob haa nastirde Hamat. 22Ɓe mba'iri fombina, ɓe njotti Heburuun. Ahiman e Sesay e Talmay ngonno ton, ɓe danygol Anaki'en. Berniwol Heburuun aarti Co'an nder lesdi Misra jo'ineego duuɓi joweeɗiɗi. 23Ɓe njotti waadiwol Eskol. Ton ɓe ta'i lisal bee wukkuru inabooje, worɓe ɗiɗo ndoondi ngal bee sawru. Ɓe koo'i boo rummaanooje e ibbe. 24Ɓe inndi nokkuure man waadiwol Eskol, daliila wukkuru inabooje ndu Isra'iila'en ta'i ɗum ton.
25Ɓe kori lesdi nyalɗe cappanɗe nayi, nden ɓe lorti. 26Ɓe njehi haa Muusa e Haruna e jama'aare Isra'iila fuu haa Kaades nder ladde Paran. Ɓe ngecci ɓe fuu ko ɓe ngi'i, ɓe kolli ɓe boo ɓiɓɓe leɗɗe lesdi man. 27Ɓe mbi'i Muusa: “Min ndaari lesdi ndi nelɗa min ton. Fakat ndi heewi kosam e njumri. Ndaa ɓiɓɓe leɗɗe maari boo. 28Ammaa ummaatoore wonnde ton nde semmbiɗnde, berniiji maare boo ɗi mawɗi masin, ɗi cemmbiɗɗi. Min ngi'i Anaki'en ton boo. 29Amaleki'en ɗon njooɗi haa fombina lesdi. Heti'en e Yebusi'en e Amoori'en ɗon njooɗi dow kooseeje, Kanaani'en boo ɗon njooɗi kommbi mbeela e dow pomoole maayo Urdun.”
30Kaaleb je'ini yimɓe ummaatoore tuurtunde dow Muusa, o wi'i ɓe: “En njah nyaamugo lesdi ndi'i, ngam fakat en mbaawan jaalaago ndi!” 31Ammaa yahdunooɓe bee maako mbi'i: “Aa'a en mbaawataa haɓugo bee ummaatoore nde'e ngam nde ɓuri en semmbe.” 32Ɓe kallini lesdi man yeeso Isra'iila'en, ɓe mbi'i: “Lesdi ndi min kori ɗum, ɗon moɗa yimɓe maari. Min ngi'i jooɗiiɓe ton, ɓe fuu ɓe juuta-darɗe'en. 33Min ngi'i ton maapinndi'en, ɓiɓɓe Anak, min ndaari ko'e amin bana baɓɓatti. Kamɓe boo ɓe ndaari min bana non.”