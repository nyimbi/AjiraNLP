Tuurtol Seba
1Woodino goɗɗo lenyol Benyamin haa Gilgal. Innde maako Seba ɓii Bikiri, o meereejo. O fuufi luwal, o hooli:
“En ngalaa geɗal haa saare Daawuda!
En ngalaa maral haa ɓii Yessa!
En koota, worɓe Isra'iila!”
2Isra'iila'en fuu ndilli, acci Daawuda, ɓe tokki Seba. Yimɓe Yahuuda tan ɗakkotiri bee laamiiɗo muuɗum'en, ɗofti mo diga Urdun haa Urusaliima.
3Nde Daawuda warti saare mum haa Urusaliima, o umri hoo'ugo sulaaɓe sappo ɓe o accuno ngam aynugo saare, o nastini ɓe nder saare aynaande. O wuurni ɓe ton, ammaa o hawtaay bee maɓɓe fahin. Ɓe wudinaaɓe haa nyalaade ɓe maayi, ɓe ngeeɗi bana rewɓe yurumɓe, koo nde gorko maɓɓe ɗonno yeeɗi tawon.
4Ɓaawo man laamiiɗo wi'i Amasa: “Mooɓtanam worɓe Yahuuda fuu, ngare on fuu haa ɗo faɓɓijaŋngo.” 5Nde wakkati man saali, Amasa yehi, mooɓtoyi yimɓe Yahuuda, ammaa o waraay law, 6laamiiɗo wi'i Abisay: “Seba ɓii Bikiri ɗon nastina en nder saklere ko ɓuri Absalom. Hoo'u honooɓe am, taasnu mo hiddeko o jokko berniiji cemmbiɗɗi, o daɗa en.” 7Abisay hoo'i yimɓe Yo'ab e honooɓe Daawuda suusɓe fuu, o hoo'i boo Kereti'en e Peleti'en, ɓe ngurti Urusaliima, ɓe taasni Seba.
8Nde ɓe njotti hayre mawnde haa Gibiyon, Amasa fotti bee maɓɓe. Yo'ab ɗon ɓorni limce konu, o ɗon haddi laɓi maako nder ɓare maaki. Nde o ɓaditi Amasa, ki soli. 9Yo'ab hoofni Amasa, wi'i: “Noy, deerɗam, a jamo na?” Bee juŋngo maako nyaamo o naŋngi wakkude Amasa, bana o yiɗi hebbaago mo. 10Amasa hakkilanaay laɓi haa juŋngo Yo'ab woɗŋgo. Yo'ab yuwi mo haa reedu, teteki maako ndufi haa lesdi. Walaa haaje o yuwa mo ɗiɗawre, Amasa maayi ɗon nii.
Yo'ab e deerɗum Abisay tokki taasnugo Seba ɓii Bikiri. 11Gooto nder sukaaɓe Yo'ab ɗon dari kommbi ɓanndu Amasa, o wi'a: “Koo moy wondi bee Yo'ab e koo moy tokki Daawuda fuu, tokko Yo'ab.” 12Ammaa Amasa ɗon waali nder ƴiiƴam mum haa caka laawol. Nde sukaajo go yi'i caalotooɗo fuu ɗon daro, o sottini ɓanndu Amasa diga laawol, o wallini ndu haa ngesa, o suddi ndu bee ngapaleewol. 13Ɓaawoɗon yimɓe fuu tokki Yo'ab ngam taasnugo Seba.
14Seba ta'i caka le'i Isra'iila fuu haa yotti Abel-Bayti-Ma'aka e Berim fuu. Kamɓe ɓe mooɓi haa maako, ɓe tokki mo nder berniwol. 15Yo'ab e jama'aare mum ngari, taari berniwol maajum. Ɓe mbaagi lesdi ɗakki mahol maagol. Nden Yo'ab umri yimɓe mum fuu ɓe ngibbina ngol.
16Woodino debbo marɗo hikma nder berniwol man. Kaŋko o hooli dow mahol, o wi'i: “Hey, onon, naneeɗam! Mbi'e Yo'ab o ɓadito ɗo haa mi wolwana mo.” 17Nde Yo'ab wari, debbo ƴami mo: “An woni Yo'ab na?” O jaabi: “Ɗum min.” Debbo wi'i: “Nan bolle korɗo ma.” O wi'i: “Mi ɗon heɗito.” 18Debbo wi'i: “Woodi geccawol ɓooymawol bi'anŋgol: Ɓe ɗaɓɓitane sawari haa Abel. Bana nii saklere maɓɓe timman. 19Min fuu min yimɓe marɓe hoolaare e salaaman nder Isra'iila, berniwol amin ɓuri berniiji Isra'iila fuu. Ammaa an a yiɗi nyaamugo maral nga'al na?” 20Yo'ab jaabi: “Aa'a, kayya! Mi nyaamataa ngol, mi wonnataa ngol boo. 21Naa kanjum ngiɗmi. Ammaa woodi goɗɗo iwɗo kooseeje Efrayim nder berniwol mooɗon, Seba ɓii Bikiri. Kaŋko o tuurtani laamiiɗo Daawuda. Kaŋko tan ɗaɓɓitanmi. Ngurtine mo, nden kam mi accan berniwol mon.”
Debbo wi'i: “Min cakkinante hoore maako haa yaasi mahol.” 22O lori haa yimɓe maako nder berniwol, o wolwani ɓe bee hikma. Ɓe ta'i hoore Seba, ɓe cakkinani nde Yo'ab. Kaŋko o fuufi luwal ngam accugo hippugo berniwol. Yimɓe Yahuuda caŋkiti, kooti, Yo'ab boo lorti haa laamiiɗo haa Urusaliima.
Saraaki'en Daawuda
(2 Samuyila 8:15-18; 1 Habaruuji Nyalaaɗe 18:14-17)
23Yo'ab woni mawɗo honooɓe Isra'iila fuu. Benaya ɓii Yoyada woni hooreejo Kereti'en e Peleti'en. 24Adoniram woni kaliifaajo kuuɗe dooleeje. Yusafat ɓii Ahiluudi woni hunndukoojo laamiiɗo. 25Sewa woni binndoowo. Cadok e Abiyatar ngoni liman'en. 26Iira Ya'iriijo kaŋko boo o limanjo Daawuda.