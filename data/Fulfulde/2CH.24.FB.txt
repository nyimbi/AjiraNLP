Yo'as wo'itini haykaliiru
(2 Laamiiɓe 12)
1Yo'as woodi duuɓi joweeɗiɗi, saa'i o laamo. O laami haa Urusaliima duuɓi cappanɗe nayi. Innde daada maako, Cibiya mo Biirsaba. 2Yo'as waɗi ko fottani Jawmiraawo, saa'i Yoyada limanjo ɗon yeeɗi. 3Yoyada te'ani mo rewɓe ɗiɗo, o danyi ɓiɓɓe worɓe e rewɓe.
4Ɓaawo man, Yo'as hoo'i anniya wo'itingo haykaliiru Jawmiraawo. 5O mooɓti liman'en e Lewi'en, o wi'i ɓe: “Njehe nder gure Yahuuda, mooɓte ceede haa yimɓe Isra'iila fuu deydey haaje bo'itinki haykaliiru Allah mon hitaande hitaande. Mbaɗe ɗum bee jaawal.” Ammaa Lewi'en njaawɗaaki. 6Ngam maajum laamiiɗo ewni Yoyada, hooreejo maɓɓe, ƴami mo: “Koni a doolaay Lewi'en mooɓtugo jomorgol ngol Muusa, jaggiiɗo Jawmiraawo yowani jama'aare Isra'iila ngam daliila laymaaru seedamku alkawal? 7Ataliya, debbo kalluɗo oo e tokkiiɓe mo cumpiti haykaliiru Allah, kooci dokke haykaliiru Jawmiraawo cenaaɗe fuu, kuuwtiniri ɗe ngam dewal Ba'alji, labbi muuɗum'en.” 8Laamiiɗo umri ɓe mbaɗa akootiiru, ɓe njo'ina ndu haa yaasi, yeeso dammugal haykaliiru Jawmiraawo. 9Nden ɓe maatini nder lesdi Yahuuda e berniwol Urusaliima, yimɓe ngadda jomorgol ngol Muusa, jaggiiɗo Allah yowanino Isra'iila'en nder ladde. 10Mawɓe e yimɓe fuu ceyi, ngaddi jomorgol muuɗum'en, ngubi ngol nder akootiiru haa ndu heewi. 11Koo ndeye ɓe njahri ndu haa Lewi'en haa ɓe linya ndu dow muuyo laamiiɗo, nde ɓe tawi ceede ɗuuɗi, binndoowo laamiiɗo e wakiiliijo hooreejo liman'en ngara, njuppa ndu. Nden ɓe ngartiri ndu haa nokkuure maaru. Bana non ɓe mbaɗi kala nyalaade fuu, ɓe mooɓti ceede ɗuuɗɗe. 12Laamiiɗo e Yoyada ndokka ceede man haa aynooɓe kuugal haa ɓe njoɓa huuwooɓe nder haykaliiru Jawmiraawo. Kamɓe ɓe njoɓi sehooɓe kaa'e e sehooɓe leɗɗe ngam wo'itingo haykaliiru Jawmiraawo, non boo tappooɓe njamndi ɓaleeri e mboɗeeri ngam semmbiɗingo ndu. 13Aynooɓe kuugal kuuwi bana nii, kuugal yehi yeeso yeeso bee juuɗe maɓɓe. Ɓe mbo'itini haykaliiru Jawmiraawo haa ndu laati bana ɓooyma, ɓe cemmbiɗini ndu. 14Nde kuugal maɓɓe timmi, ɓe ngaddani laamiiɗo e Yoyada ceede luttuɗe. Ɓe mbaɗi kuuje ngam haykaliiru Jawmiraawo bee ceede man, kuuwruɗe ngam dewal e guleteeɗi, non boo taasahoy e kuuje cardi e kaŋŋeeri.
Balɗe Yoyada fuu ɓe tokki lii'aago guleteeɗi haa haykaliiru Jawmiraawo. 15Ammaa Yoyada naywi, safti ngeendam. Saa'i o maaya, o woodi duuɓi teemerre e cappanɗe tati. 16Ɓe uwi mo nder Berniwol Daawuda baŋnge genaale laamiiɓe, ngam o huuwani Isra'iila kuuɗe booɗɗe, non boo heedi Allah e haykaliiru mum.
Sooynde adilaaku Yo'as
17Ɓaawo maayde Yoyada, mawɓe Yahuuda ngari, cujidani laamiiɗo Yo'as, nden o nanani ɓe. 18Ɓe acci haykaliiru Jawmiraawo Allah kaakiraaɓe maɓɓe, ndewi suuraaji Asera e labbi. Ngam daliila aybewol ngo'ol, tikkere Jawmiraawo ukkani Yahuuda e Urusaliima. 19Jawmiraawo neli annabi'en caka maɓɓe, haa ɓe lortina yimɓe haa maako. Annabi'en barri ɓe, ammaa ɓe cali nanango ɓe.
20Nden Ruuhu Allah wari dow Zekariya ɓii Yoyada limanjo. O dari yeeso ummaatoore, o wi'i ɓe: “Ndaa nii Allah wi'i: Koni luutoton umrooje am? Ngam maajum on keɓataa hayru ngam on ngudini yam. Min boo mi wudini on.” 21Yimɓe ummaatoore tuurtani Zekariya, ɓe piɗi mo bee kaa'e haa babal haykaliiru Jawmiraawo, bana laamiiɗo umri ɓe. 22Laamiiɗo Yo'as siftoraay mbooɗeeŋga nga Yoyada, baaba Zekariya waɗanino mo. O umri mbarugo ɓiɗɗo Yoyada. Saa'i Zekariya ɗonno daande maayde, o wi'no: “Jawmiraawo laara, waato ɗum!”
Timmuki laamu Yo'as
23Nde nduuɓu yaalti, jama'aare konu Siriya'en wari hippugo Yahuuda e Urusaliima, mbardi mawɓe ummaatoore fuu, neltiri keɓal konu fuu haa laamiiɗo Damas. 24Siriya'en ɗuuɗaay, ammaa Jawmiraawo hokki ɓe jaalorgal dow jama'aare ɗuuɗnde masin, ngam yimɓe Yahuuda ngudini Jawmiraawo Allah kaakiraaɓe muuɗum'en. Bana nii Siriya'en laatori kiita dow Yo'as. 25Nden Siriya'en lori, ɓe acci mo o naawnaaɗo masin. Saraaki'en maako tuurtani mo ngam o mbari ɓiɓɓe Yoyada limanjo. Ɓe mbari mo dow be'itte maako. Ɓe uwi mo nder Berniwol Daawuda, ammaa naa nder genaale laamiiɓe. 26Ndaa tuurtanɓe mo: Zabada mo daada mum wi'ete Sime'atu Ammooniijo e Yozabat mo daada mum wi'ete Simritu Mo'abiijo.
27Haala ɓiɓɓe Yo'as e annabaakuuji ɗuuɗɗi dow maako e bo'itinki haykaliiru Allah, ɗum winndaama nder Deftere Laamiiɓe. Ɓiyiiko Amasiya laami haa pellel maako.