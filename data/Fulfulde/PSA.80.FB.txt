Tornde ngam kisndam Isra'iila
1Ngam kaliifaajo gime fodde daande “gurguli seedamku”. Yimre Asaf.
2Yaa gaynaako Isra'iila, heɗita,
an ɗowoowo yimɓe Yusufu bana tokkere!
An jooɗiiɗo dow keruba'en, waŋgu nder daraja ma!
3Waŋgin baawɗe ma yeeso le'i Efrayim e Benyamin e Manassa!
War, hisnu min!
4Lortin min, yaa Allah,
woonan min haa min kisa!
5Yaa Allah, Jawmiraawo honooɓe asama,
ndey accata tikkango do'aaje ummaatoore ma?
6A yarni min gonɗi ɗuuɗɗi masin,
ɗi laatanake min nyaamdu.
7A laatini min daliila jokkirgol caka heeddiɗɗiraaɓe amin,
konne'en amin ɗon njanca min!
8Lortin min, yaa Allah honooɓe asama,
woonan min haa min kisa!
9A ɗoofi inabohi nder lesdi Misra,
a riiwi ummaatooje, a jubi ki nder lesdi maaje.
10A feecini ki,
ki waɗi ɗaɗi, ki heewi lesdi.
11Ɗowdi maaki suddi kooseeje,
lice maaki cuddi leɗɗe cemmbiɗɗe, maapinndiije.
12Ki forti lice maaki gal Mbeela,
non boo gal maayo Efratis.
13Ngam ɗume ngibbinɗa mahol taariiŋgol ki?
Jonta koo moy caalotooɗo heɓan ɓorugo ɓiɓɓe maaki.
14Gaduuji ladde ɗon mbonna ki,
kuuje ladde ɗon nyaama ki.
15Wartu, yaa Allah honooɓe asama!
Laar min diga asama,
hakkilan inabohi ma.
16Aynu inabohi ki juŋngo ma jubi,
leggel keccel ngel mawninɗa booɗɗum.
17Konne'en amin nguli ki, ta'i ki.
Telɓan ɓe bee ɓernuki, halku ɓe.
18Aynu goɗɗo mo cuɓɗa,
mo cemmbiɗinɗa, wondu bee maako!
19Min meetataa daayaago ma,
yeeɗitin min haa min ewno innde ma.
20Lortin min, yaa Allah, Jawmiraawo honooɓe asama,
woonan min haa min kisa!