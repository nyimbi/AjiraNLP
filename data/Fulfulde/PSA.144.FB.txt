Yettoore ngam jaalorgal
1Yimre Daawuda.
Yettoore laatano Jawmiraawo mo woni tapaare hisrude am!
Kaŋko ekkitini juuɗe am haɓre,
o taaskitini yam ngam konu.
2Kaŋko woni giɗɗo yam e suudu am semmbiɗndu,
hisrude am townde e kisnoowo yam e wawarde am,
haa maako nyukkiimi,
o ɗowtinani yam ummaatoore am.
3Yaa Jawmiraawo, neɗɗo o moy haa kakkilana mo?
Moy woni ɓii-Aadama haa numta mo?
4Neɗɗo nanndi bee foofannde woore,
balɗe maako ɗon njinna bana ɗowdi asiri.
5Yaa Jawmiraawo, wuur asama, jippa!
Meem kooseeje haa ɗe ngurtina cuurka!
6Sakkin ma'e, saŋkitit konne'en ma!
fiɗ kuri ma, hulnu ɓe!
7An jooɗiiɗo haa dow, fortu juŋngo ma!
Wurtinam ndiyamji cemmbiɗɗi,
hisnam juuɗe jananɓe!
8Kamɓe ɓe ɗon pewa foroy,
koo to ɓe kunake boo, ɗum fewre.
9Yaa Allah, mi yimante yimre hesre!
Mi yimante bee hoodu marndu ɓoggi sappo.
10An hokkata laamiiɓe jaalorgal,
an hisnata maccuɗo ma Daawuda boo yeeso kaafahi konne'en saatuɓe.
11Hisnam!
Wurtinam juuɗe jananɓe!
Kamɓe ɓe ɗon pewa foroy,
koo to ɓe kunake boo, ɗum fewre.
12Nden kam, derke'en amin worɓe,
laatoto bana fuɗŋgooji mawnuɗi booɗɗum.
Ɓiɓɓe amin rewɓe boo laatoto bana daŋraŋge cehaaɗe
laatiiɗe fawne ngam suudu laamiiɗo.
13Beembe amin keewan nyaamle feere feereeje,
dammooji amin ɗuuɗan cowi ujineeje ɗuuɗɗe haa durduɗe amin.
14Na'i amin ndiman, konne'en amin ukkantaako min, ndahataa min.
Gookaali boo laatataako haa luuɓe amin.
15Barka laatanto ummaatoore nde wa'i bana nii!
Barka laatanto ummaatoore nde Jawmiraawo woni Allah maare!