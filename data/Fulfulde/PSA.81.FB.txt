Jawmiraawo yiɗi ummaatoore muuɗum ɗowtano ɗum
1Ngam kaliifaajo gime fodde daande “gittit”. Yimre Asaf.
2Ngimane Allah bee seyo, kaŋko woni baawɗe men.
Ngimane Allah Yaakubu bee seyo.
3Ummine gimol, piye bawɗi,
piye moolooji e hooduuji.
4Puufe luwal haa juulde lewru hesru,
to lewru foti, nyalaade juulde meeɗen.
5Kanjum woni farilla dow Isra'iila,
Allah Yaakubu taynori ɗum.
6O tabitinani le'i Yusufu seedamku ngu'u,
saa'i o yehi hippaago lesdi Misra.
Mi ɗon nana sawtu goɗɗo mo mi anndaa, o wi'i:
7“Mi wakkiti doŋgle balbe mon,
juuɗe mon ndimɗi e jogaago silaawo.
8Saa'i on ɓilliiɓe, on ngookani yam, mi hisni on.
Mi jaabi on saa'i mi ɗon wiirni nder naargewol,
mi foondi on haa seeɓoore ndiyam Meriba.
9Nane, onon yimɓe ummaatoore am, haa mi reentina on,
onon Isra'iila'en, keɗite yam.
10Taa ɗowanteeɗo jananno tawe caka mooɗon,
taa cujidane ɗowanteeɗo jananno.
11Min woni Jawmiraawo Allah mon,
gurtinɗo on lesdi Misra.
Maɓɓite kunnduɗe mon, haa mi hebbina ɗe, on kaara.
12Ammaa ummaatoore am sali nanango yam,
Isra'iila'en njaɓaay ɗowtanaago yam.
13Mi acci ɓe bee caatal ko'e maɓɓe,
ɓe mbaɗa ko ɓerɗe maɓɓe nufi fuu.
14Asee! To yimɓe Isra'iila nananino yam,
to ɓe tokkakeno laawol am,
15law mi leestinanno konne'en maɓɓe,
mi jaalotono wanyɓe ɓe,
16wanyɓe Jawmiraawo fuu tefanno fottango mo
bee bolle belɗe,
balɗe maɓɓe njuutanno haa foroy,
17mi nyaamnanno ɓe alkamaari ɓurndi wooɗugo,
mi saftinanno ɓe njumri ladde!”