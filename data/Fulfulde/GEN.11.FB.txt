Suudu towndu haa Baabila
1Nder wakkati maajum yimɓe fuu ɗonno mbolwa ɗemŋgal gootal e bolle goote. 2Nde yimɓe ndilli gal fuunaaŋge, ɓe tawi waadiwol nder lesdi Sine'ar, ɓe njooɗi ton. 3Ɓe mbi'mbi'tiri: “Mbaɗen birikje, ngulen ɗe haa ɗe caata.” Ɓe nyiɓri bee maaje bana bee kaa'e, ɓe koo'i taari lesdi boo ngam takkindirgo ɗe. 4Ɓe mbi'i: “Ndillen! Nyiɓen berniwol e suudu towndu, haa hoore suudu ndu'u yotto asama, ngam haa mbaɗanen ko'e meeɗen innde, taa en caŋkito nder duniyaaru fuu.” 5Jawmiraawo jippi ngam laarugo berniwol e suudu towndu, ko ɓiɓɓe Aadama nyiɓata. 6O wi'i: “Ndaa, ɓe ummaatoore woore, ɓe ɗon mbolwa ɗemŋgal gootal. Ko ɓe ngaɗi ɗo, ɗum fuɗɗoode tawon. Jonta kam, walaa ko haɗata ɓe waɗugo ko ɓe nufoto fuu. 7Ndillen, en njippo, en njiiɓa wolde maɓɓe, taa ɓe paampaamtira!” 8Jawmiraawo saŋkiti ɓe diga ton nder duniyaaru fuu, ɓe acci nyiɓugo berniwol. 9Ngam maajum ngol inndinaama Baabila, ngam haa ton Jawmiraawo jiiɓi wolde yimɓe duniyaaru fuu e diga ton boo o saŋkiti ɓe nder duniyaaru fuu.
Danygol Sem
10Ndaa habaru danygol Sem: Nde Sem waɗi duuɓi teemerre (100), duuɓi ɗiɗi ɓaawo ilam tuufaana, o danyi Arfasada. 11Ɓaawo danyeeki Arfasada, Sem yeeɗi duuɓi teemeɗɗe jowi (500). O danyi ɓiɓɓe worɓe e rewɓe.
12Nde Arfasada waɗi duuɓi cappanɗe tati e jowi (35), o danyanaama ɓiɗɗo: Sala. 13Ɓaawo danyeeki Sala, Arfasada yeeɗi fahin duuɓi teemeɗɗe nayi e tati (403). O danyi ɓiɓɓe worɓe e rewɓe.
14Nde Sala waɗi duuɓi cappanɗe tati, o danyi Eber. 15Ɓaawo danyeeki Eber, Sala yeeɗi duuɓi teemeɗɗe nayi e tati (403). O danyi ɓiɓɓe worɓe e rewɓe.
16Nde Eber waɗi duuɓi cappanɗe tati e nayi (34), o danyi Pelek. 17Ɓaawo danyeeki Pelek, Eber waɗi duuɓi teemeɗɗe nayi e cappanɗe tati (430). O danyi ɓiɓɓe worɓe e rewɓe.
18Nde Pelek waɗi duuɓi cappanɗe tati (30), o danyi Re'u. 19Ɓaawo danyeeki Re'u, Pelek waɗi duuɓi teemeɗɗe ɗiɗi e joweenayi (209). O danyi ɓiɓɓe worɓe e rewɓe.
20Nde Re'u waɗi duuɓi cappanɗe tati e ɗiɗi (32), o danyi Seruku. 21Ɓaawo danyeeki Seruku, Re'u yeeɗi duuɓi teemeɗɗe ɗiɗi e joweeɗiɗi (207). O danyi ɓiɓɓe worɓe e rewɓe.
22Nde Seruku waɗi duuɓi cappanɗe tati, o danyi Nahor. 23Ɓaawo danyeeki Nahor, Seruku yeeɗi duuɓi teemeɗɗe ɗiɗi (200). O danyi ɓiɓɓe worɓe e rewɓe.
24Nde Nahor waɗi duuɓi noogas e joweenayi (29), o danyi Tera. 25Ɓaawo danyeeki Tera, Nahor yeeɗi fahin duuɓi teemerre e sappo e joweenayi (119). O danyi ɓiɓɓe worɓe e rewɓe.
26Nde Tera waɗi duuɓi cappanɗe joweeɗiɗi (70), o danyi Abraama e Nahor e Haran.
Danygol Tera
27Ndaa habaru danygol Tera: Tera danyi Abraama e Nahor e Haran. Haran boo danyi Ludu. 28Haran maayi nder lesdi Kaldiya, nder berniwol Ur haa o danya, yaake baaba maako geetono. 29Abraama e Nahor te'i rewɓe. Innde debbo Abraama, Saray. Innde debbo Nahor boo, Milka ɓii Haran. Haran woni baaba Milka e Yiska. 30Saray laatino dimaro, o walaano ɓiŋngel.
31Tera hoo'i ɓiyum Abraama e Ludu ɓii Haran, taaniraawo mum e Saray, esiraawo mum, debbo Abraama. Ɓe fuu ɓe ummi diga Ur nder Kaldiya, haa ɓe njaha lesdi Kanaana. Ɓe njotti Haran, ɓe njooɗi ton. 32Duuɓi Tera mbaɗi teemeɗɗe ɗiɗi e jowi (205). O maayi nder Haran.