Bolle Jawmiraawo ngam de'itinki Siyona
1“Nde'itine ummaatoore am, nde'itine nde”, non Allah mooɗon wi'i. 2“Mbelne ɓerɗe yimɓe Urusaliima. Anndine ɓe, konu maɓɓe timmi, aybe maɓɓe yaafaama, ɓe keɓi diga juŋngo Allah ngeenaari hakkeeji maɓɓe cowi ɗiɗi.”
3Goɗɗo ɗon hoola nder ladde: “Mo'inane Jawmiraawo laawol, mbaɗane Allah men buuwol darnuŋgol nder ladde hamaadaare. 4Waadiwol fuu towta, hooseere e towndiire fuu leesta. Lesdi kooseeje laato yayre, nokkuuje towɗe boo laato waadiwol. 5Tedduŋgal Jawmiraawo waŋgan, yimɓe fuu ngi'an ɗum, ngam hunnduko Jawmiraawo wi'i ɗum.”
6Goɗɗo wi'i: “Wooynu!” Mi ƴami: “Ɗume mi wooynata?” – “Wooynu: Yimɓe fuu nanndi bee fuɗŋgooji, ɗelko mum fuu bana pinndi ladde. 7Fuɗŋgooji njooran, pinndi ɗaylan, to poofɗe Jawmiraawo puufi dow maajum. Fakat yimɓe nanndi bee fuɗŋgooji. 8Fuɗŋgooji njooran, pinndi ɗaylan, ammaa wolde Allah meeɗen tabitan haa foroy.”
9Wa'a dow hooseere townde, an Siyona, gaazoowo habaru seyo! Townu sawtu ma bee semmbe, an Urusaliima, gaazoowo habaru seyo! Townu sawtu, taa hul! Wi' gure Yahuuda: “Ndaa Allah mooɗon!” 10Ndaa, Jawmiraawo Allah ɗon wara bee baawɗe. Baawɗe maako ke'i ngam laamaago. Ndaa, ngeenaari maako ɗon wondi bee maako, mbarjaari maako ɗon ardo mo. 11O duran tokkere maako bana gaynaako. O mooɓtan e o hoo'an mbaaloy dow juuɗe maako, o roondoto koy haa wiɓɓere maako. O ɗowan baali musinanɗi bee hakkiilo.
Walaa ɗowanteeɗo bana Allah
12Moy foondi ndiyamji nder newre mum? Moy heerori asamanji bee hapakaare? Moy foondi mbulwuldi duniyaaru fuu bee etirgal? Moy foondi kooseeje dow awnorɗum e towndiije bee taasaaje? 13Moy foondi Ruuhu Jawmiraawo, moy woni dawroowo ekkitinɗo mo? 14Bee moy o waadi sawari haa o heɓa anndal? Moy ekkitini mo kiita ngooŋɗuka? Moy faamtini mo hikma? Moy anndini mo laawol faamu?
15Ndaa, ummaatooje nanndi bee toɓɓere haa yaasi cafgal, teddeeŋga maaje bana teddeeŋga jaareeŋgel dow awnorɗum, duuɗe boo bana collaayel. 16Laynde Libanon he'ataa huɓɓugo yiite ngam maako, dabbaaji maare ke'ataa ngam lii'aneego bana guleteeɗi. 17Ummaatooje fuu laati meere yeeso maako, o ɗon laara ɗe bana meereejum koros.
18Bee moy nanndinton Allah? Bee suura kaye nanndinton mo? 19Ɓolinoowo ɓolinan lawru, tappoowo suddan ndu bee kaŋŋeeri, o waɗanan ndu callalluhoy cardi. 20Talakaajo mo waawataa hokkugo irin dokkal nga'al, suɓan leggal ngal nyolataa. Nden o ɗaɓɓitan cehoowo baawɗo, haa o sehana mo lawru ndu dimmbataako.
21On anndaa ɗum na? On nanaay ɗum na? Ɓe ngeccaay on ɗum diga fuɗɗam na? On paamaay ɗum diga caɓɓuki duniyaaru na? 22Kaŋko o ɗon jooɗi haa dow taarde duniyaaru, jooɗiiɓe nder maaru laati bana baɓɓatti. O ɗon we'ita asamanji, o ɗon yaajina ɗi bana suudu laymaaru, haa o wartira ɗi jooɗorde maako. 23O ɗon laatina laamiiɓe huunde meere, o ɗon laatina hiitooɓe duniyaaru huunde meere. 24Neeɓaay ɓe njube, neeɓaay ɓe aawe, neeɓaay leggal maɓɓe waɗi ɗaɗi nder lesdi, o fuufa dow maɓɓe, ɓe njooran. Henndu saatundu wiftoto ɓe bana nyaande.
25Kadi, bee moy nanndinton Allah Ceniiɗo haa o nannda bee maako? 26Tijje dow, ndaare! Moy tagi koode ɗe ngi'oton? Kaŋko yahrata ɗe fuu bana sooje'en haa konu, o ɗon ewno ɗe fuu innde bee innde. Ngam baawɗe maako mawɗe e semmbe maako ɗuuɗnde, walaa koo woore maaje majji.
27Onon yimɓe Isra'iila, danygol Yaakubu, koni mbi'oton: “Joonde am suuɗanake Jawmiraawo, Allah hakkilantaa gooŋga am!” 28On anndaa ɗum na? On nanaay ɗum na? Jawmiraawo, Allah duumiiɗo tagi keeri duniyaaru. O somataa, o tampataa, hakkiilo maako heɓtataake. 29O ɗon hokka comɗo semmbe, o ɗon ɗuɗɗinana tampuɗo baawɗe. 30Derke'en coman, tampan, suka'en boo ndo'oto do'ere naawnde. 31Ammaa hoolotooɓe Jawmiraawo, semmbe muuɗum'en hesɗitan, ɓe piiran bana dute. Ɓe ndoggan, ammaa ɓe tampataa. Ɓe njahan, ammaa ɓe comataa.