Kuugal Pol nder ummaatooje
1Ngam man min Pol, kaɓɓaaɗo daliila Almasiihu Yeesu ngam mooɗon, onon yimɓe ummaatooje goɗɗe … 2On meeɗi nanugo haala kaliifaaku ngu Allah halfini yam ngam mooɗon fodde mo'ere nde o mo'ani yam. 3Bee wahayu o waŋginani yam anniya maako sirriiha, bana ko aartumi winndango on bee bolle seɗɗa. 4To on njaŋngi ɗum, on anndan no mi faami sirri Almasiihu. 5Sirri man o waŋginanaayno yimɓe ɓooyma nder gide caaliiɗe ammaa o waŋgini ɗum jonta bee Ruuhu maako haa senaaɓe mum nelaaɓe e annabi'en mum. 6Ndaa sirri oo: Daliila Linjiila, yimɓe ummaatooje goɗɗe boo laatoto ronooɓe, ɓe laatoto terɗe haa ɓanndu Almasiihu, ɓe keɓan boo ko Allah iinani Isra'iila nder Yeesu Almasiihu.
7Allah mo'ani yam, waɗi yam jaggiiɗo mum. Bana nii o waari ɗum nder am bee baawɗe maako, 8min laatiiɗo ɓaawoojo ɓaawo'en caka senaaɓe fuu. Ammaa Allah mo'ani yam, halfini yam waazu Linjiila haa ummaatooje, haa mi anndina ɗe jeynitaare Almasiihu ɗuuɗnde nde heɓtataake sam, 9mi holla ɗe fuu no Allah hiɓɓinirta anniya mum sirriiha. Allah, tagɗo kuuje fuu suuɗino ka diga zamanuuji ciwaa, 10haa o waŋginira jonta hikma maako feere feereeha bee jama'aare nuɗɗinɓe haa mawɓe asama e marɓe laamu nder asamanji. 11Allah waɗi ɗum fodde nufayeere nde o nufino diga ɓooyma, o timminira nde bee Almasiihu Yeesu, Jawmiraawo meeɗen. 12En ɗon nuɗɗini mo, ngam maajum, haa maako keɓɗen duŋayeere yottaago Allah bee hoolaare. 13Ngam maajum mi ɗon toro on, taa on tampa ngam daliila boneeji ɗi mi ɗon yara ngam mooɗon, kanji ngoni tedduŋgal mon.
Yiide Almasiihu
14Ngam man mi tuggi koppi am yeeso Baabiraawo. 15Haa maako, ko wi'ete saare fuu haa asama e dow lesdi heɓi innde mum. 16Mi ɗon toro Allah fodde jeynitaare tedduŋgal mum, haa o semmbiɗina ɓerɗe mooɗon bee baawɗe Ruuhu maako, 17haa Almasiihu jooɗo nder ɓerɗe mon daliila nuɗɗinki mon, on tabita dow yiide, on cemmbiɗa nder maare, 18ngam haa on keɓa faamugo, onon e senaaɓe fuu no yiide Almasiihu yaajiri, juutiri, towiri e luggiri, 19haa anndon yiide Almasiihu boo, koo to nde ɓuri faamu neɗɗo, haa Allah hebbina on bee jeynitaare muuɗum fuu.
20Allah waawan waɗugo ko ɓuri do'aaje men e numooji men piw fodde semmbe huuwaande nder meeɗen. 21Tedduŋgal laatano mo nder jama'aare nuɗɗinɓe, non boo nder Yeesu Almasiihu, haa gide fuu, haa abada abadin. Aamiina!