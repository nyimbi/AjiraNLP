Filisti'en njaɓti sundukru alkawal
1Samuyila wolwani Isra'iila'en fuu wolde nde'e. Wakkati maajum Filisti'en mooɓi ngam haɓugo bee Isra'iila'en. Isra'iila'en njehi, caŋngini haa Eben-Ezer. Filisti'en boo caŋngini haa Afek. 2Filisti'en mbaɗi caffuuji muuɗum'en, haɓre wuli jaw. Ɓe njaali Isra'iila'en, ɓe mbari baakin worɓe ujine nayo haa nokkuure haɓre man. 3Nde Isra'iila'en luttuɓe ngarti nder saŋngeere, mawɓe maɓɓe mbi'i: “Ngam ɗume Jawmiraawo acci Filisti'en njaalo en hannde? Sey en ɗaɓɓa sundukru alkawal maako haa Silo. Nden kam Jawmiraawo yahdan bee meeɗen, hisnan en juuɗe konne'en men.” 4Ɓe neli worɓe woɗɓe haa Silo ngam haa ɓe ɗaɓɓitoya sundukru alkawal Jawmiraawo honooɓe Isra'iila, jooɗiiɗo caka keruba'en. Hofni e Pinehas, ɓiɓɓe Eeli ɗofti ndu.
5Nde sundukru alkawal yotti saŋngeere, Isra'iila'en fuu ceyi, ɓe kooli masin haa lesdi dimmbi. 6Filisti'en nani hoolo man, ƴami: “Ɗume hoolo nder saŋngeere Ibraniŋke'en yiɗi wi'go?” Nde ɓe nani sundukru Jawmiraawo wari nder saŋngeere, 7ɓe kuli, ɓe mbi'i: “Allah wari haa maɓɓe. En majji! Bana nii meeɗaay waɗeego. 8En majji! Moy hisnata en juuɗe ɗowanteeɗo baawɗo bana oo? Naa kaŋko ukkani Misra'en torraaji ɗuuɗɗi nder ladde na? 9Tiɗɗine ɓerɗe mon, onon Filisti'en, laate on worɓe! Kaɓe ngam taa on laato maccuɓe Ibraniŋke'en, bana kamɓe ɓe laati maccuɓe mooɗon haa wargo hannde. Laate on worɓe, kaɓe!”
10Filisti'en kaɓi bee semmbe, njaali Isra'iila'en. Isra'iila'en ndoggi, koo moy haa suudu laaymaaru mum. Jaaleeki ki teddi masin, honooɓe Isra'iila'en baakin ujine cappanɗe tato (30.000) mbaraama. 11Filisti'en kooci sundukru alkawal Allah. Hofni e Pinehas, ɓiɓɓe Eeli ɗiɗo go, kamɓe boo ɓe maayi.
Maayde Eeli
12Goɗɗo lenyol Benyamin doggi nokkuure haɓre, yotti Silo nyalaade maajum. Ngam daliila mettamɓeram o seekino limce maako, o waɗino mbulwuldi dow hoore maako boo. 13-15O yotti, o tawi Eeli ɗon jooɗi dow koromwal mum, ɗon reena haa kommbi laawol, ngam ɓernde mum ɗon saklano sundukru alkawal Allah. Duuɓi maako cappanɗe joweenayi e joweetati, o bumɗo. Nde goɗɗo go nasti berniwol, saŋkiti habaru haɓre boo, yimɓe fuu kuli, ɓe ngooki. Eeli ƴami: “Ngam ɗume yimɓe ngookata?” Gadduɗo habaru yaawɗi, wari haa maako, 16wi'i mo: “Mi doggi haɓre, hannde nde'e ngarmi diga ton.” Eeli ƴami mo: “Ɓiŋngel am, noy haala men wa'i?” 17O jaabi: “Filisti'en njaali en, yimɓe men ndoggi, ɗuuɗɓe maayi. Ɓiɓɓe ma ɗiɗo, kamɓe boo ɓe maayi. Sundukru Allah boo, Filisti'en kooci ndu.” 18Nde o wolwi haala sundukru, Eeli do'iri ɓaawo dow koromwal mum haa dammugal suudu seniindu. Ngam o ndottiijo, loorɗo, daande maako yewi. O laatino alkaaliijo Isra'iila duuɓi cappanɗe nayi.
19Esiraawo maako, debbo Pinehas o reeduujo ɓadiiɗo ɓesnugo. Nde o nani Filisti'en kooci sundukru Allah, esiiko e goriiko boo maayi, luuwe naŋngi mo, o turi, nden o danyi. 20Nde o ɗon maaya, rewɓe walluɓe mo mbi'i: “Tiɗɗin ɓernde ma, a danyi ɓiɗɗo gorko.” Ammaa o jaabaaki, o sali de'itineego. 21-22O numi haala sundukru, non boo maayde esiiko e goriiko, o wi'i: “Sundukru Allah majji. Tedduŋgal maako wurtake Isra'iila.” Ngam maajum o inndi ɓiɗɗo maako Ikabood.