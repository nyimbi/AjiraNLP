Asta laati debbo laamiiɗo
1Ɓaawo man, nde ɓernde laamiiɗo Ahasuwerus feewti, o siftori ko Wasti waɗi e ko ta'aama dow maako boo. 2Sukaaɓe jagganooɓe laamiiɗo mbi'i mo: “Barkaama, accu ɓe ɗaɓɓitane faanyɓe ŋarniiɓe ɓe meeɗaay gorko. 3Jo'in hakkilooɓe nder lesɗe maaɗa fuu, barkaama, ngam ɓe mooɓta faanyɓe ŋarniiɓe ɓe meeɗaay gorko. Ɓe ngadda ɓe haa laamorde Suuza nder suudu rewɓe halfitinaandu Hegay, cortaaɗo laamiiɗo, saraakiijo aynoowo rewɓe. Kaŋko o hokka ɓe haaje maɓɓe ngam fawnaago. 4Paanyo pottananɗo ma, barkaama, laato debbo maaɗa haa pellel Wasti.” Haala man fottani laamiiɗo, o waɗi bana non.
5Woodi goɗɗo Yahuuduujo nder laamorde Suuza, innde muuɗum Mardokay ɓii Ya'ir ɓii Sim'i ɓii Kis, mo lenyol Benyamin. 6O gooto caka dahaaɓe ɓe Nabukodonosor laamiiɗo Baabila dahino diga Urusaliima hawtaade bee Yekoniya, laamiiɗo Yahuuda. 7Hadassa, bi'eteeɗo boo Asta, o atiimeejo o walaa baaba e daada. Nde baaba maako e daada maako maayi, Mardokay hoosi mo bana ɓiŋngel muuɗum, mawnini mo. Asta, o ɓii bappa Mardokay, o paanyo ŋarniiɗo masin, ɗelka-ɓannduujo.
8Nde laamiiɗo anndini umroore muuɗum, hakkilooɓe boo mooɓti faanyɓe ɗuuɗɓe haa laamorde Suuza, halfini ɓe haa Hegay, aynoowo rewɓe. Ɓe ngaddi Asta boo nder saare laamiiɗo haa o ayna mo. 9Paanyo oo fottani mo, heɓi mo'ere haa maako. O yaawɗi hokkugo mo ko o mari haaje ngam fawnaago e wuurugo. O hokki mo boo horɓe njoweeɗiɗo, suɓaaɓe nder saare laamiiɗo. Nden o yahri mo bee horɓe maako nder taƴtaaji suudu rewɓe ɓurɗi wooɗugo. 10Ammaa Asta waŋginaay ummaatoore muuɗum e iwde muuɗum, ngam Mardokay umruno mo taa o anndina ɗum. 11Kala nyalaade fuu Mardokay waanci yeeso daldal suudu rewɓe ngam anndugo njamu Asta e ko heɓata mo.
12Umroore rewɓe darni paanyo debbo fuu taasko lebbi sappo e ɗiɗi: O wujo nebbam baɗaadi lebbi joweego aartuɗi e lebbi joweego luttuɗi boo o wujo ngujam balsani e kuuje pawnirɗe goɗɗe. Ɓaawo man paanyo fuu yehi bee saa'i mum haa laamiiɗo Ahasuwerus. 13Paanyo ummiiɗo diga suudu rewɓe ngam yahugo haa suudu laamiiɗo fuu, heɓi ko o ƴami fuu ngam yahugo bee man. 14Kiikiiɗe o yehi ton, fajiri boo o lori haa suudu rewɓe ɗiɗawru, halfitinaandu Sa'asgas, cortaaɗo laamiiɗo, aynoowo sulaaɓe. O meetataa yahugo haa laamiiɗo, sonaa to laamiiɗo yeli ɗum, ewnake mo boo bee innde.
15Nde saa'i waɗi haa Asta ɓii Abihayil, bappa Mardokay, waŋga yeeso laamiiɗo, Asta mo Mardokay mawnini ɗaɓɓaay koo ɗume, o hoo'i ko Hegay, cortaaɗo laamiiɗo, aynoowo rewɓe dawrani mo tan. O heɓi mo'ere haa yi'ɓe mo fuu. 16Ɓe njahri mo nder suudu laamiiɗo Ahasuwerus nder lewru sappooru wi'eteendu Tebet, nder nduuɓu laamu maako njoweeɗiɗaɓu. 17Laamiiɗo ɓuri yiɗugo Asta dow rewɓe woɗɓe fuu, o mo'ani mo e o woonani mo ko ɓuri faanyɓe luttuɓe fuu. O meeti mo meetaleewol laamu, o te'i mo haa pellel Wasti. 18Nden o waɗi nyaamduuji ɗuuɗɗi ngam saraaki'en maako e sukaaɓe maako, haa o teddina Asta. O hoynani lesɗe maako jomorgol, o hokki boo dokke fodde caahaaki laamiiɓe.
Mardokay haa laamorde
19Mardokay ɗonno huuwa haa laamorde wakkati ɓe mooɓti faanyɓe fahin. 20Asta boo waŋginaay iwde mum e ummaatoore mum tawon, bana Mardokay umruno mo. O tokki ɗowtanaago Mardokay bana yaake o ɗonno les kaliifaaku muuɗum. 21Nyannde go'o, nde Mardokay ɗon huuwa haa laamorde, saraaki'en ɗiɗo, Bigetan e Teres, sortaaɓe, aynooɓe dammugal haa suudu laamiiɗo, tikki, mbaɗi dabare ngam mbarugo laamiiɗo Ahasuwerus. 22Mardokay nani haala man, anndini ka Asta, debbo laamiiɗo, Asta boo yecci ka laamiiɗo bee innde Mardokay. 23Ɓe linyi haala man, ngooŋɗini ka. Worɓe ɗiɗo go ɓilaama dow leɗɗe. Habaruuji ɗi'i fuu mbinndaama haa Deftere Habaruuji Nyalaaɗe yeeso laamiiɗo.