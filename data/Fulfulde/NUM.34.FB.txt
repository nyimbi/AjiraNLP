Keeri lesdi
1Jawmiraawo wi'i Muusa, 2o umra Isra'iila'en ni'i: “To on nasti lesdi Kanaana ndi nyaamoton, ndi laatoto maral mon. Ndaa keeri maari: 3Haa fombina, keerol fuɗɗan haa ladde Ciin, tokkoto keerol Edoom. Ngol fuɗɗan haa seɓatto Weendu Mannda fombinaaho, wakeere fuunaaŋgeere. 4Nden ngol waylito gal fombina haa wa'orde Akrabbiima, ngol saaloto Ciin yahugo fombina haa yotto Kaades-Barne'a. Nden ngol yahan haa Hacar-Addar haa yotto Asmuuna. 5Ton boo ngol waylititto heedi maayel Misra, ngol haaɗan haa Mbeela.
6Haa hiirnaaŋge, fomoonde Mbeela woni keerol mon. Kaŋgo woni keerol mon hiirnaaŋgewol.
7Haa woyla, keerol mon fuɗɗan haa Mbeela. Diga ton mbaɗe keerol yahugo hooseere Hor 8haa yotto nastirde Hamat. Ngol tokkoto haa yotto boo Sedada 9e Zifiron, ngol haaɗan haa Hacar-Enon. Kaŋgol woni keerol woylawol.
10Haa fuunaaŋge, mbaɗe keerol mon diga Hacar-Enon haa Sefam. 11Nden ngol diirtoto gal fombina haa Harbela, haa fuunaaŋge Ayin, haa yotto towndiije haa fuunaaŋge weendu Kinneret. 12Nden ngol tokkoto maayo Urdun gal fombina, ngol haaɗan haa Weendu Mannda. Kanjum laatoto keeri mon nayi fuu.”
13Muusa wi'i Isra'iila'en: “Kanjum woni lesdi ndi cenndoton bee kur'u haa maron ndi. Jawmiraawo hokki ndi le'i joweenayi e reeta. 14Ngam le'i Ruben e Gada e reeta lenyol Manassa keɓno maral muuɗum'en fodde ci'e muuɗum'en 15haa fuunaaŋge Yeriko, gaa'e maayo Urdun.”
Inɗe senndanɓe lesdi
16Jawmiraawo wi'i Muusa: 17“Ndaa inɗe senndananɓe on lesdi: Eli'azaaru limanjo e Yosuwa ɓii Nuuna. 18Koo'e nder le'i mon boo ardiiɗo gooto gooto, haa ɓe mballa on senndugo lesdi man. 19Ndaa inɗe yimɓe maajum: Kaaleb ɓii Yefunna mo lenyol Yahuuda, 20Samuyila ɓii Ammihudu mo lenyol Simeyon, 21Elidat ɓii Kisilon mo lenyol Benyamin, 22Bukki ɓii Yogli mo lenyol Dan, 23Hanniyel ɓii Efoda mo lenyol Manassa ɓii Yusufu, 24Kemuwel ɓii Siftan mo lenyol Efrayim ɓii Yusufu, 25Elicafan ɓii Parnak mo lenyol Zabulon, 26Paltiyel ɓii Azzan mo lenyol Issakar, 27Ahihuda ɓii Selomi mo lenyol Aser 28e Pedahel ɓii Ammihudu mo lenyol Neftali.”
29Kamɓe Jawmiraawo umri senndango Isra'iila'en lesdi Kanaana haa ɓe mara ndi.