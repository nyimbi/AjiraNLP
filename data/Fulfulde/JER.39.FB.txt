Yimɓe Baabila nyaami Urusaliima
1Nder nduuɓu Sedekiya, laamiiɗo Yahuuda, njoweenayaɓu, nder lewru sappooru, Nabukodonosor, laamiiɗo Baabila wardi bee jama'aare konu muuɗum fuu, hippi Urusaliima. 2Nder nduuɓu Sedekiya sappo e go'oowu, lewru nayaɓru, nyannde joweenayaɓre maaru, ɓe cumpiti mahi berniwol.
3Nden mawɓe laamiiɗo Baabila fuu nasti, njooɗi haa Dammugal Cakaawal. Nder maɓɓe Nergal-Sarecer e Samgar-Nebo e Sarsekim, mawɗo saraaki'en e Nergal-Sarecer feere, ardiiɗo annduɓe alaamaaji koode non boo mawɓe laamiiɗo Baabila woɗɓe.
4Nde Sedekiya, laamiiɗo Yahuuda e honooɓe muuɗum fuu ngi'i ɗum, ɓe ngurti berniwol bee jemma, ɓe ndoggiri laawol jarne laamiiɗo e dammugal caka mahi ɗiɗi, ɓe ngurtori waadiwol Urdun. 5Ammaa jama'aare konu Kaldiya'en taasni ɓe, jokki Sedekiya nder ƴoole baŋnge Yeriko. Ɓe naŋngi mo, ɓe njahri mo haa laamiiɗo Baabila haa Ribla nder lesdi Hamat. Ton Nabukodonosor hiiti mo. 6O umri hirsugo ɓiɓɓe Sedekiya yeeso maako. O umri hirsugo tedduɓe Yahuuda boo. 7Nden o ɗoofi gite Sedekiya, o haɓɓi mo bee callalluuji njamndi mboɗeeri, ɓe njahri mo haa Baabila. 8Kaldiya'en nguli saare laamiiɗo e cuuɗi yimɓe, ɓe ngibbini mahi Urusaliima. 9Nden Nebuzaradan, hooreejo aynooɓe laamiiɗo hoo'i luttuɓe nder berniwol e hawtannooɓe mo, dahi ɓe haa Baabila. 10Walaa mo o acci, sey leesɓe, talaka'en nder lesdi Yahuuda, o hokki ɓe gese e gese inabooje.
Dimɗineeki Yeremiya
11Nabukodonosor, laamiiɗo Baabila umruno Nebuzaradan, hooreejo aynooɓe muuɗum, ngam daliila Yeremiya, wi'no mo: 12“Hoo'u Yeremiya, hakkilan mo, taa hallan mo sam. Ammaa waɗan mo ko o wi'ete fuu.” 13Ngam man Nebuzaradan, mawɗo saraaki'en e Nebusazaban, ardiiɗo annduɓe alaamaaji koode e Nergal-Sarecer e mawɓe laamiiɗo Baabila fuu 14neli ɗaɓɓitoygo Yeremiya haa daldal saare laamiiɗo haa aynooɓe aynata. Ɓe acci mo haa juŋngo Gedaliya ɓii Ahikam ɓii Safan, ngam o hoora mo jam. Bana nii Yeremiya jooɗori caka ummaatoore.
Annabaaku ngam Ebed-Melek
15Saa'i Yeremiya ɗonno haɓɓi haa daldal saare laamiiɗo haa aynooɓe aynata, Jawmiraawo wolwani mo, wi'i: 16“Yah, yeccu Ebed-Melek Etiyopiyaajo: Ndaa nii Jawmiraawo honooɓe asama, Allah Isra'iila wi'i: Mi timminan ko mbi'mi dow berniwol ngo'ol. Mi ukkanan ngol sarru, naa hayru, an bee hoore ma a yi'an ɗum nyannde man. 17Ammaa mi hisnete nyalaade man. A hokkataake haa juuɗe yimɓe ɓe kulata. 18Mi aynete fakat, ngam taa a maaya bee kaafahi. A hisnan yoŋki ma ngam a hoolake yam.” Non Jawmiraawo wi'i.