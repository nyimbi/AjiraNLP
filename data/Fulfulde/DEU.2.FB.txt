Duuɓi nder ladde
1“Nden en ngayliti, en lori nder ladde dow laawol yahugo maayo Maliya, bana Jawmiraawo wi'no yam. En taari lesdi kooseeje Se'ir balɗe e balɗe. 2Nden Jawmiraawo wi'i yam: 3On paɓɓi taaraago hooseere nde'e, he'i. Jonta, njehe woyla. 4Umru yimɓe ummaatoore ni'i: On caaloto nder lesdi banndiraaɓe mooɗon danygol Isuwa jooɗiiɓe haa Se'ir. Ɓe kulan on, ammaa kakkile booɗɗum, 5taa on kaɓa bee maɓɓe. Ngam mi hokkataa on koo ɗume haa lesdi maɓɓe, koo peetum bana jaaɓrugal boo. Ngam mi hokki lesdi kooseeje Se'ir haa danygol Isuwa mara ndi. 6Coode nyaamdu e ndiyam haa maɓɓe bee ceede mooɗon.
7Ngam Jawmiraawo, Allah mooɗon barkiɗini on nder kuuɗe mon fuu. O hakkilani jahaale mon nder ladde mawnde nde'e. O wondi bee mooɗon duuɓi cappanɗe nayi ɗi'i fuu, on cooyaay koo ɗume.
8En caali daayiiɗum bee banndiraaɓe meeɗen ɓiɓɓe Isuwa jooɗiiɓe haa Se'ir dow laawol caalotooŋgol Araba e Elat e Esiyon-Geber, en lorti en tokki laawol ladde Mo'ab. 9Jawmiraawo wi'i yam: Taa kone Mo'abi'en, danygol Ludu, taa kaɓe bee maɓɓe. Mi marni ɓe berniwol Ar, mi hokkataa on koo ɗume haa lesdi maɓɓe.”
10Ɓooyma Emi'en njooɗino haa lesdi ndi'i, ɗum yimɓe ummaatoore mawnde e ɗuuɗnde, ɓe maapinndi'en bana Enaki'en. 11Yimɓe ndaari ɓe bana Refa'en e bana Enaki'en boo. Ammaa Mo'abi'en ewni ɓe Emi'en. 12Haa Se'ir, Hoori'en njooɗino ɓooyma. Ammaa yimɓe danygol Isuwa ndiiwi ɓe, nattini ɓe, nden ɓe njooɗi haa nokkuure maɓɓe. Bana non Isra'iila'en boo kuuwri lesdi ndi Jawmiraawo hokki ɗum'en.
13Jawmiraawo umri, wi'i: Jonta umme, eere maayo Zeret, en eeri maayo Zeret. 14Wakkati gurtaaki meeɗen diga Kaades-Barne'a haa en eeri maayo Zeret, duuɓi cappanɗe tati e joweetati. Yidere waawɓe konu fuu maayno bana Jawmiraawo hunanino ɓe. 15Jawmiraawo honi ɓe haa o nattini ɓe fuu.
16Ɓaawo waawɓe konu ɓe'e maayi fuu, 17Jawmiraawo wi'i yam: 18“Hannde on caaloto keerol lesdi Mo'ab bee laawol berniwol Ar. 19On ɓadititto Ammooni'en, danygol Ludu. Taa kone ɓe, taa kaɓe bee maɓɓe, ngam mi hokkataa on maral haa lesdi Ammooni'en, ngam mi marni ndi ɓikkoy Ludu.”
20Yimɓe ndaari lesdi ndi'i bana ɗum lesdi Refa'en jooɗinooɓe ton ɓooyma. Ammooni'en ewni ɓe Zamzumi'en. 21Ɓe mawɓe, ɗuuɗɓe, ɓe maapinndi'en bana Enaki'en. Ammaa Jawmiraawo nattini ɓe yeeso maɓɓe, ɓe kooci lesdi maɓɓe ɓe mari ndi, nden ɓe njooɗi haa nokkuure maɓɓe. 22Bana non Jawmiraawo waɗno yimɓe danygol Isuwa, jooɗinooɓe haa Se'ir. O nattini Hoori'en yeeso maɓɓe, ɓe kooci lesdi maɓɓe ɓe mari ndi, nden ɓe njooɗi haa nokkuure maɓɓe haa wargo hannde. 23Kaftori'en iwɓe duunde Kaftor boo nattini Awwi'en jooɗinooɓe nder gure fombina haa yotti Gaaza, ɓe njooɗi haa nokkuure maɓɓe.
24Jawmiraawo wi'i: “Umme, eere maayo Arnon. Mi hokki on Sihon, laamiiɗo Hesbon e Amoni e lesdi maako haa maron ndi. Puɗɗe haɓugo bee maako. 25Hannde puɗɗanmi hulnugo yimɓe ummaatooje koo toy nder duniyaaru fuu ngam daliila mooɗon. To ɓe nani habaru mon, ɓe ndiwnan ngam kulol.”
Isra'iila'en njaali laamiiɗo Sihon
(Limle 21:21-30)
26“Ɓaawo man nelmi nelaaɓe diga ladde Kedemot haa Sihon, laamiiɗo Hesbon, bee habaru salaama wi'ugo ni'i: 27Mi saalorto laawol lesdi ma, mi tokkoto laawol maŋngol, mi selataa haa nyaamo koo haa nano. 28Min njoɓan nyaamdu e ndiyam, haa min nyaama, min njara. Walaa ko min ngiɗi, sey saalaago tan, 29haa min eero maayo Urdun, min nasta nder lesdi ndi Jawmiraawo, Allah amin hokkata min. Yimɓe danygol Isuwa, jooɗiiɓe haa lesdi kooseeje Se'ir e Mo'abi'en, jooɗiiɓe haa Ar, kamɓe boo ɓe nduŋani min saalaago lesdi maɓɓe bana non.
30Ammaa Sihon, laamiiɗo Hesbon sali duŋanaago en en caalo lesdi muuɗum, ngam Jawmiraawo, Allah meeɗen saatini hoore e ɓernde maako, ngam o hokka en mo haa juuɗe men bana ko laati hannde.
31Nden Jawmiraawo wi'i yam: Ndaa, mi hokki on Sihon e lesdi muuɗum, nyaame lesdi maako, mare ndi. 32Sihon wurti bee ummaatoore mum fuu ngam haɓugo bee meeɗen haa Yahas. 33Jawmiraawo, Allah meeɗen hokki en mo, en njaali mo, kaŋko bee ɓikkoy maako e ummaatoore maako fuu. 34Wakkati man en nyaami berniiji maako fuu, en kalki ɗi, en nattini jooɗiiɓe ton fuu, worɓe e rewɓe e ɓikkoy. Walaa koo gooto mo en acci daɗi. 35En kooci dabbaaji e kuuje gonɗe nder berniiji. 36Jawmiraawo, Allah meeɗen hokki en berniiji fuu, diga Aro'er haa sera waadiwol Arnon e berniwol nder waadiwol man, haa yotti lesdi Gile'at. Walaa berniwol bee mahi mum towɗi salori en. 37Ammaa en ɓaditaaki lesdi Ammooni'en, koo fomoonde maayo Yabbok e berniiji lesdi dow kooseeje, ngam Jawmiraawo, Allah meeɗen haɗi en yahugo ton.”