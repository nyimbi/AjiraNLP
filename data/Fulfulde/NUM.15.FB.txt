Umrooje dow kirseteeɗi e dokke
1Jawmiraawo wi'i Muusa, 2o umra Isra'iila'en ni'i: “To on nasti lesdi ndi mi hokki on haa on njooɗo ton, mbaɗe ɗu'um: 3Lii'ane Jawmiraawo ngaari kalhaldi malla ndammoowa guleteeɗum malla kirseteeɗum ngam hebbingo togayeere malla caahuuji malla daliila juulɗe mon haa uureeŋgol belŋgol man fottana mo. 4Koo moy yiɗi lii'ango mo dokkal bana non, sey ɓesda dokkal nyaamdu, kuroori kilo tati njiiɓaandi bee nebbam liitir gootel, 5non boo dokkal inaboojam dufeteeŋgal liitir gootel, hawtaade bee jawgel guleteeŋgel malla kirseteeŋgel fuu. 6Koo moy lii'oto njawdiri mbaalu, ɓesda dokkal nyaamdu, kuroori kilo joweego njiiɓaandi bee nebbam liitir bee reetita, 7non boo dokkal inaboojam dufeteeŋgal liitir bee reetita haa uureeŋgol belŋgol man fottana Jawmiraawo. 8Koo moy lii'anto Jawmiraawo ngaari kalhaldi nguleteendi malla kirseteendi ngam kebbinki togayeere malla ngam kawtal yimɓe bee Allah, 9sey ɓesda dokkal nyaamdu, kuroori ɗiggundi kilo joweenayi jiiɓaandi bee nebbam liitir ɗiɗi, 10non boo dokkal inaboojam dufeteeŋgal liitir ɗiɗi haa uureeŋgol belŋgol man fottana Jawmiraawo.
11Bana non kuuwroton kala ngaari, kala njawdiri mbaalu, kala mbaalu e kala mbeewa fuu. 12Mbaɗe ɗum fodde limgal dabbaaji ɗi lii'otooɗon fuu. 13Isra'iilaajo fuu tokko farillaaji ɗi'i to o yiɗi lii'aago guleteeɗum haa uureeŋgol man fottana Jawmiraawo. 14Nder gide mon fuu, to koɗo jooɗiiɗo caka mooɗon malla paɓɓuɗo caka mon yiɗi lii'ango Jawmiraawo nguleteeŋga ngam haa uureeŋgol man belŋgol fottana mo, sey o waɗa bana no mbaɗoton. 15Farilla ka'a ɗon ngam mooɗon e ngam hoɗɓe wonɓe caka mooɗon. Ɗum farilla nduumiika ngam gide mon fuu: Ka laato ngam mooɗon e ngam hoɗɓe mon yeeso Jawmiraawo. 16Umroore woore e kiita ngoota ɗon ngam mooɗon e ngam hoɗɓe wonɓe caka mooɗon.”
17Jawmiraawo wi'i Muusa, 18o umra Isra'iila'en ni'i: “To on nasti lesdi ndi Jawmiraawo ɗon yahra on ton, 19to on ɗon nyaama nyaamdu lesdi man, ittane Jawmiraawo geɗal muuɗum. 20Ittane mo tamseere woore haa tamseeje mon aartuɗe, itte ɗum bana no ittirton haa demetirle mon. 21Ittane Jawmiraawo geɗal maako haa kuroori mon aartundi. Umroore nde'e ɗon ngam gide mon fuu.
22-23To on mbaɗi hakke bilaa anniya, on ɗowtanaaki umrooje e ko Jawmiraawo anndini Muusa fuu, diga nyalaade ɗum umra e ko umrana gide mon fuu, 24to boofol man laatake ngam jama'aare waɗi hakke bilaa anniya, sey jama'aare fuu lii'o ngaari kalhaldi nguleteendi, haa uureeŋgol man belŋgol fottana Jawmiraawo. Ɓe ɓesda dokkal nyaamdu e dokkal dufeteeŋgal bana ko haani, non boo njawdiri mbeewa kirseteendi ngam ittuki hakkeeji. 25Limanjo heɓnana yimɓe ummaatoore Isra'iila fuu yaafuye. Ɓe keɓan yaafuye ngam ɓe mbaɗaay hakke man bee anniya, ɓe lii'ani Jawmiraawo nguleteeŋga maɓɓe e kirseteeŋga ngam ittuki hakkeeji maɓɓe boo. 26Ummaatoore Isra'iila e hoɗɓe wonɓe caka maɓɓe fuu keɓan yaafuye, ngam ummaatoore fuu waɗno boofol man.
27To ɗum goɗɗo gooto waɗi hakke bilaa anniya, sey o lii'o mbeewa nga nduuɓu, kirseteeŋga ngam ittuki hakke. 28Limanjo heɓna mo yaafuye haa Jawmiraawo ngam daliila hakke maako bilaa anniya. 29Umroore nde'e laarani baɗɗo aybe bilaa anniya, nde ɗon ngam Isra'iila'en, ɓiɓɓe lesdi e ngam hoɗɓe wonɓe caka maɓɓe.
30Ammaa to goɗɗo waɗi hakke bee anniya, koo o ɓii lesdi koo o koɗo, nden kam o huɗi Jawmiraawo. O gurtinteeɗo diga ummaatoore maako, 31ngam o yawi wolde Jawmiraawo, o luuti umrooje maako. Fakat o gurtinteeɗo, aybe gurtinki maako do'oto dow hoore maako.”
To goɗɗo luuti umroore nyannde siwtorde
32Yaake Isra'iila'en ɗonno nder ladde, ɓe tawi goɗɗo ɗon teena leɗɗe nyannde siwtorde. 33Tawɓe mo ngaddi mo yeeso Muusa e Haruna e ummaatoore fuu. 34Ɓe ayni mo booɗɗum, ngam ɓe anndaa no kiita maako waaroto. 35Nden Jawmiraawo wi'i Muusa: “Goɗɗo oo o mbareteeɗo! Jama'aare fuu fiɗa mo bee kaa'e haa yaasi saŋngeere.” 36Ummaatoore wurtini mo saŋngeere, fiɗi mo bee kaa'e haa o maayi, bana Jawmiraawo umruno Muusa.
Tuutuuji seedamku
37Jawmiraawo wi'i Muusa: 38“Umru Isra'iila'en, ɓe mbaɗa tuutuuji haa gawarle limce maɓɓe e ɓoggel carwinaaŋgel haa tuutuuru koo nduye. 39Tuutuuji man laatanto on ciftinorki. Koo ndey on ndaari ɗi, on ciftoran umrooje am, on ɗowtano ɗe, ngam taa on tokko estooji ɓerɗe mon e gite mon nastinanɗi on nder sooynde adilaaku. 40Bana non on numtirta umrooje am, on ɗowtano ɗe, on laato senaaɓe ngam am. 41Min woni Allah Jawmiraawo mon, mi wurtini on lesdi Misra ngam mi laato Allah mon. Min woni Jawmiraawo Allah mon.”