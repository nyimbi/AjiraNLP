Kiita dow asŋgol Sawulu
1Weelo waɗino nder zamanu Daawuda, ngo duuri duuɓi tati. Daawuda ƴami Jawmiraawo daliila weelo man. Jawmiraawo jaabi mo: “Aybe ƴiiƴam ɗon dow Sawulu e saare mum, ngam o mbari Gibiyoni'en woɗɓe.”
2-3Gibiyoni'en ngonaay nder Isra'iila'en, ammaa ɗum luttuɓe Amoori'en jooɗinooɓe lesdi maajum. Isra'iila'en kunanino ɓe, ɓe mbarataa ɓe. Ammaa Sawulu muuyino halkugo ɓe, ngam o yiɗino fottango yimɓe Isra'iila e Yahuuda.
Laamiiɗo Daawuda mooɓti Gibiyoni'en, ƴami ɓe: “Ɗume mbaɗananmi on, noy mi hefirta aybe man? Ngam mi yiɗi on mbarkiɗina yimɓe Jawmiraawo fahin.” 4Gibiyoni'en njaabi: “Min njaɓataa cardi malla kaŋŋeeri haa saare Sawulu ngam kefergal aybe man. Min ngiɗaa mbarugo goɗɗo feere nder Isra'iila boo.” Daawuda wi'i: “Mi waɗan ko on mbi'i yam fuu!” 5Ɓe njaabi: “Sawulu muuyino halkugo min, ngam taa goɗɗo lenyol amin lutta nder Isra'iila sam. 6Ngam maajum hokku min worɓe njoweeɗiɗo nder ɓiɓɓe maako, ngam haa min ɓila ɓe yeeso Jawmiraawo haa Gibiya, berniwol Sawulu, cuɓaaɗo Jawmiraawo.” Laamiiɗo wi'i: “Mi hokkan on ɓe.”
7Ngam daliila hunayeere nde Daawuda bee soobaajo mum Yonatan ɓii Sawulu kuni yeeso Jawmiraawo, Daawuda acci Mefiboset ɓii Yonatan ɓii Sawulu. 8O naŋngi Armooni e Mefiboset, ɓiɓɓe Sawulu ɓe debbo mum Rispa ɓii Aya danyani mo. O naŋngi boo ɓiɓɓe njowo ɓe Mikal ɓii Sawulu debbo danyani gorum Adiriyel ɓii Barjillay mo Mehola. 9Kamɓe laamiiɗo hokki ɓe haa juuɗe Gibiyoni'en. Ɓe ɓili ɓe dow hooseere maɓɓe yeeso Jawmiraawo. Bana nii worɓe njoweeɗiɗo ɓe'e maaydi nyalaade woore.
Ɗum wakkati puɗɗuki codol sa'iiruuri. 10Rispa, ɓii Aya hoo'i limce buhuuje, we'iti ɗi dow tapaare haa nokkuure man, o jooɗi ton kommbi nyawmanɗe diga fuɗɗam codol haa fuɗɗam iyeele. Nyalawma o haɗa jigaaje jippaago dow nyawmanɗe, jemma boo o riiwa kuuje ladde.
11Nde Daawuda nani ko Rispa ɓii Ayya debbo waɗani mbaraaɓe, 12o neli hoo'ugo i'e Sawulu e ɓiyum Yonatan haa Yaabes nder lesdi Gile'at. Nde Filisti'en njaalino Sawulu dow hooseere Gilbo'a, ɓe ɓilino ɓalli Sawulu e Yonatan haa babal kiita haa Baytisaanu. Haa ton yimɓe Yaabes koocuno ɗi bee sirri. 13Diga ton Daawuda hoo'i i'e maɓɓe, ɓe mooɓti i'e ɓilaaɓe njoweeɗiɗo go. 14O yahri ɗe haa Ceela nder lesdi Benyamin, ɓe uwdi ɗe ton bee i'e Sawulu e Yonatan nder yenaande Kis, baaba Sawulu. Ɓe mbaɗi ko laamiiɗo umruno ɓe fuu. Ɓaawo maajum Allah woonani lesdi man.
Konuuji Daawuda goɗɗi bee Filisti'en
(1 Habaruuji Nyalaaɗe 20:4-8)
15Filisti'en puɗɗiti haɓre bee Isra'iila'en. Daawuda e yimɓe mum njippi, kaɓi bee maɓɓe. Nde Daawuda somi, 16Yisbi-Benob, gooto nder ɓiɓɓe Rafa ɗaɓɓi mbarugo Daawuda. O ɗonno haɓɓi kaafahi kesi, teddeeŋga njamndi mboɗeeri ceeɓndi labbo maako, ɓuri kilo tati. 17Ammaa Abisay ɓii Seruyatu walli Daawuda, mbari Filistiijo. Wakkati maajum yimɓe kunni laamiiɗo ngam taa o meeta yahugo haɓre. Ɓe mbi'i: “To an a halki, ɗum laatoto bana to jayŋgol Isra'iila nyifi.”
18Ɓaawo maajum haɓre bee Filisti'en fuɗɗiti haa Gob. Wakkati man Sibbekay Husatiijo mbari Saf, goɗɗo lenyol Rafa. 19Fahin haɓre fuɗɗiti haa Gob, Elhanan ɓii Ya'ir Oregiima mo Baytilaama mbari Goliyat Gaatiijo mo leggal labbo mum nanndi bee leggal cannyargal.
20Fahin haɓre fuɗɗiti haa Gaat. Woodino ton goɗɗo juutɗo, marɗo kooli cindi haa juuɗe e kosɗe muuɗum, limgal maaji fuu noogas e nayi. Kaŋko boo o goɗɗo lenyol Rafa. 21O janci Isra'iila, ammaa Yonatan ɓii Sime'a deerɗiraawo Daawuda mbari mo. 22Ɓiɓɓe nayo ɓe'e ɓe danygol Rafa haa Gaat. Daawuda e yimɓe mum mbari ɓe.