Asa mo'itini kuuɗe diina
(1 Laamiiɓe 15:13-15)
1Ruuhu Allah wari dow Azariya ɓii Odet. 2Kaŋko o yehi, o fotti bee Asa, o wi'i: “Naneeɗam, onon Asa e yimɓe Yahuuda e Benyamin fuu! To on ɓaditake Jawmiraawo, kaŋko o ɓadititto on. To on ngaylitake heedi maako, o waŋginanan on hoore maako. Ammaa to on acci mo, kaŋko boo o accan on. 3Duuri, Isra'iila walaano Allah gooŋɗuɗo, walaa limanjo anndinoowo ɓe, walaa tawreeta boo. 4Ammaa nder ɓillaare maɓɓe ɓe lorti haa Jawmiraawo, Allah Isra'iila, ɓe ngayliti heedi maako. Kaŋko boo o waŋginani ɓe hoore maako. 5Saa'i man, walaa salaaman sam ngam ɓillaaje ukkani jooɗiiɓe lesɗe fuu. 6Ummaatoore ummani ummaatoore woɗnde, berniwol bee berniwol, ngam Allah ɓilli ɓe bee sarruuji feere feere. 7Kadi onon jonta, cemmbiɗe, taa juuɗe mon tampa, ngam mbarjaari kuugal mon ɗon.”
8Nde laamiiɗo Asa nani bolle ɗe'e diga annabi Azariya ɓii Odet, o tiɗɗini ɓernde maako, o itti labbi nyidduɗi gonɗi nder lesdi Yahuuda e Benyamin fuu, non boo nder berniiji ɗi o nyaamno haa kooseeje Efrayim. O wo'itini hirsirde Jawmiraawo dariinde yeeso zawleeru haykaliiru. 9O mooɓti yimɓe Yahuuda e Benyamin fuu non boo yimɓe Efrayim e Manassa e Simeyon hoɗɓe caka muuɗum'en. Isra'iila'en kawtani ɓe nde ɓe ngi'i Jawmiraawo ɗon wondi bee maako. 10Ɓe mooɓi haa Urusaliima nder nduuɓu laamu Asa sappo e njowaɓu, lewru tataɓru. 11Nyalaade man ɓe koo'i ga'i teemeɗɗe joweeɗiɗi (700) e baali ujine joweeɗiɗi (7.000) nder keɓal ngal ɓe keɓi haa konu, ɓe lii'ani ɗi Jawmiraawo. 12Nden ɓe kaɓɓi alkawal, ngam haa ɓe tokko Jawmiraawo Allah kaakiraaɓe maɓɓe bee ɓerɗe maɓɓe e yoŋkiiji maɓɓe fuu. 13To goɗɗo tokkaaki Jawmiraawo Allah Isra'iila, nden kam o mbareteeɗo, koo o mawɗo koo o leesɗo, koo o gorko koo o debbo boo. 14Kanjum ɓe kunani Jawmiraawo bee sawtu, bee hoolo e luwe e algaytaaji. 15Yahuudu'en fuu ceyori hunayeere nde'e, ngam ɓe kunori bee ɓernde woore. Ɓe ngayliti heedi Jawmiraawo bee anniya maɓɓe fuu, ngam o waŋginani ɓe hoore maako. O hokki ɓe salaaman koo toy fuu.
16Asa itti Ma'aka maama mum debbo boo, ngam taa o tokko huuwugo fodde baawɗe ɗe o marno. Ma'aka waɗno suura nyidduka ngam Asera. Asa yibbini suura man, nami nga, wuli nga nder waadiwol Kederon. 17O ittaay nokkuuje towɗe nder Isra'iila, ammaa o yiɗi Jawmiraawo bee ɓernde woore balɗe maako fuu. 18O nastini dokke baaba maako cenaaɗe e dokke maako cenaaɗe nder haykaliiru Jawmiraawo, cardi e kaŋŋeeri e kuuje feere feere. 19Haa wargo nduuɓu laamu maako cappanɗe tati e njowaɓu, konu meetaay waɗugo.