Jo'inki pittirlaaji
1Jawmiraawo umri Muusa, 2o wi'a Haruna ni'i: “To a ɗon jo'ina pittirlaaji joweeɗiɗi dow jo'inirɗum maaji, jo'in ɗi haa ɗi njayna yeeso maaji.” 3Haruna waɗi bana non. O jo'ini ɗi haa ɗi njayna yeeso jo'inirɗum maaji bana no Jawmiraawo umrino Muusa. 4Jo'inirɗum pittirlaaji kuuwraaɗum bee kaŋŋeeri ɗuuɗndi, diga jooɗorɗum man haa yotti pinndi man fuu. Ɗum baɗaaɗum bee kaŋŋeeri tappaandi, ɓe mbaɗi ɗum fodde misaalu mo Jawmiraawo holli Muusa nder wahayu.
Cenki Lewi'en
5Jawmiraawo wi'i Muusa: 6“Senndu Lewi'en bee Isra'iila'en woɗɓe, sen ɓe 7bana ni'i: Wiccu ndiyam ittirɗam hakkeeji dow maɓɓe, ɓe laɓa gaasa ɓalli maɓɓe fuu, ɓe loota limce maɓɓe boo, ɓe cena ko'e maɓɓe. 8Nden ɓe koo'a ngaari kalhaldi, bee dokkal nyaamdu maari e kuroori njiiɓaandi bee nebbam. An boo, hoo'u ngaari ɗiɗawri kirseteendi ngam ittuki hakkeeji. 9Nden ɓaditin Lewi'en yeeso laymaaru fottirde e mooɓtu jama'aare Isra'iila fuu. 10Ɓaditin Lewi'en yeeso am, Isra'iila'en boo njowa juuɗe muuɗum'en dow ko'e Lewi'en. 11Lewi'en hoo'aaɓe nder Isra'iila'en ɓe'e, Haruna lii'o ɓe yeeso am bana dokkal cenaaŋgal haa ɓe njaggano yam. 12Nden Lewi'en njowa juuɗe muuɗum'en dow ko'e ga'i kalhali go. Haruna taaskitina ngoori kirseteendi ngam ittuki hakkeeji, ngoori boo nguleteendi ngam am, ngam haa Lewi'en keɓra yaafuye.
13Darnu Lewi'en yeeso Haruna e ɓiɓɓe mum, ɓe laato dokkal cenaaŋgal ngam am. 14Senndu ɓe bee Isra'iila'en woɗɓe, nii non Lewi'en, min jeyi. 15Ɓaawo man Lewi'en ngaran, kuuwan nder laymaaru fottirde. Nii non cenirta ɓe, ɓe laatoto dokkal cenaaŋgal ngam am. 16Ɓe laatanto yam dokkal caka Isra'iila'en. Mi jaɓi ɓe mbattudi afɓe Isra'iila'en fuu, mbattudi kala afo daada mum fuu. 17Ngam ko aarti danyeego fuu, min jeyi. Nyannde nde mi mbari afɓe fuu nder lesdi Misra, mi seni afɓe Isra'iila'en e afi dabbaaji muuɗum'en ngam am. 18Jonta mi hoo'i Lewi'en mbattudi afɓe Isra'iila'en. 19Caka Isra'iila'en, mi hokki Haruna e ɓiɓɓe mum Lewi'en, haa ɓe kuuwana Isra'iila'en nder laymaaru fottirde, ɓe cuklano joɓki hakkeeji Isra'iila'en boo, ngam taa masiibo waɗa caka maɓɓe, to ɓe ɓaditake suudu seniindu.”
20Muusa e Haruna e jama'aare Isra'iila fuu mbaɗani Lewi'en kal-kal bana Jawmiraawo umruno Muusa. Isra'iila'en mbaɗani ɓe ɗum. 21Lewi'en laɓɓini ko'e muuɗum'en, looti limce muuɗum'en. Haruna seni ɓe ngam Jawmiraawo, bana dokkal cenaaŋgal. Nden o heɓni ɓe yaafuye, o laɓɓini ɓe. 22Ɓaawo man Lewi'en puɗɗi huuwugo nder laymaaru fottirde, dow ardaaŋgal Haruna e ɓiɓɓe mum bana Jawmiraawo umruno Muusa dow Lewi'en. Ɓe mbaɗani ɓe non.
23Jawmiraawo wi'i Muusa: 24“Ndaa umroore dow Lewi'en: To goɗɗo lenyol Lewi waɗi duuɓi noogas e jowi, o fuɗɗa huuwugo nder laymaaru fottirde. 25To o waɗi duuɓi cappanɗe jowi, o wurto kuugal man, o acca ngal. 26O wallan banndiraaɓe maako huuwanɓe nder laymaaru fottirde, ammaa taa o huuwa kuugal man bee hoore maako. Nii non njo'inirta Lewi'en dow kuuɗe maɓɓe.”