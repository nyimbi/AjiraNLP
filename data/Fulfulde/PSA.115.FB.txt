Tedduŋgal laatano Allah feere mum
1Taa teddin min, yaa Jawmiraawo, taa teddin min,
ammaa an feere ma tan mara tedduŋgal
ngam daliila mbooɗeeŋga ma e gooŋgaaku ma.
2Ngam ɗume ummaatooje goɗɗe mbi'ata:
“Toy Allah maɓɓe?”
3Allah men ɗon haa asama,
o waɗan ko o yiɗi fuu.
4Labbi maɓɓe ɗi cardi e kaŋŋeeri,
kuuwaaɗum juuɗe yimɓe.
5Ɗi ngoodi kunnduɗe, ammaa ɗi mbolwataa,
ɗi ngoodi gite, ammaa ɗi ngi'ataa,
6ɗi ngoodi noppi, ammaa ɗi nanataa,
ɗi ngoodi kine, ammaa ɗi luuɓnataako,
7ɗi ngoodi juuɗe, ammaa ɗi meemataa,
ɗi ngoodi kosɗe, ammaa ɗi njahataa,
walaa sonyo wurtoto diga kunnduɗe maaji.
8Waɗɓe ɗi nanndi bee maaji,
non boo hooliiɓe ɗi fuu.
9Onon yimɓe Isra'iila, koole Jawmiraawo,
kaŋko woni balloowo maɓɓe, o wawarde maɓɓe.
10Onon yimɓe danygol Haruna, koole Jawmiraawo,
kaŋko woni balloowo maɓɓe, o wawarde maɓɓe.
11Onon hulɓe Jawmiraawo, koole mo,
kaŋko woni balloowo maɓɓe, o wawarde maɓɓe.
12Jawmiraawo yejjitaay en, o barkiɗinan en,
o barkiɗinan yimɓe Isra'iila e danygol Haruna.
13O barkiɗinan hulɓe mo,
mawɓe e leesɓe fuu.
14Jawmiraawo ɗuɗɗina on,
onon e ɓiɓɓe mon.
15On barkiɗinaaɓe Jawmiraawo
mo tagi asama e lesdi.
16Jawmiraawo feere mum mari asamanji,
ammaa lesdi, o hokki ndi ɓiɓɓe Aadama.
17Maayɓe mbaawataa maŋgtugo Jawmiraawo,
walaa koo gooto to nasti joonde maayɓe maŋgtata mo.
18Ammaa enen en maŋgtan Jawmiraawo
diga jonta haa foroy!
Halleluya!