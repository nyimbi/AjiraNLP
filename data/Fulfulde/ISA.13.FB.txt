Koŋngol dow Baabila
1Ndaa wahayu dow Baabila mo Esaaya ɓii Amoosa heɓi:
2Ndarne tuutawal dow hooseere sookre. Ngookane honooɓe. Ɓaase ɓe ɓe nastira dammuɗe tedda-asli'en. 3Mi umri senaaɓe am, honooɓe semmbiɗɓe, jurotooɓe bee seyo, ngam ɓe mbaŋgina tikkere am.
4Nane hoolo dow kooseeje bana ngo yimɓe ɗuuɗɓe! Nane hoolo laamuuji e ummaatooje mooɓtiiɗe, Jawmiraawo honooɓe asama ɗon taaskitina jama'aare konu muuɗum. 5Honooɓe ɓe'e ɗon ngara diga lesdi daayiindi, diga keeri duniyaaru. Jawmiraawo e waŋginanɓe tikkere mum nattinan duniyaaru fuu.
6Mboye! Ngam nyalaade Jawmiraawo ɓaditake, nde ɗon wara bee nattinki diga Allah Baawɗo. 7Ngam man juuɗe fuu tampan, ɓerɗe yimɓe fuu ɓolwan. 8Ɓe caklake, naawɗum ukkani ɓe, ɓe ɗon njaŋngito bana ɓesnanɗo, ɓe ɗon cutindira, ɓe kayɗini, geese maɓɓe ɗon nguli jaw. 9Ndaa, nyalaade Jawmiraawo hulniinde ɗon wara, ɗum nyalaade ɓernuki e tikkere saatunde, nde walaa enɗam. Duniyaaru laatoto bille, hakke'en fuu nattan. 10Koode asama e dulooje muuɗum'en accan yaynugo. Naaŋge nyiɓɓan saa'i nge fuɗata, lewru boo accan yaynugo.
11Jawmiraawo wi'i: “Mi hiitoto halleende duniyaaru e zunuuba halluɓe. Mi ittan daliila mawnitaare mawnitiiɓe, mi sottinan elewre toonyooɓe. 12Yimɓe ɗuuɗataa, kaŋŋeeri laaɓndi, iwndi lesdi Ofir ɓuran ɓe ɗuuɗugo. 13Ngam man ndimmbanmi asama, lesdi dimmboto dow caɓɓaaje maari daliila tikkere Jawmiraawo honooɓe asama, daliila nyalaade nde tikkere maako saatata. 14Bana lelwa ndiiwaaŋga, bana tokkere dammooji nde walaa gaynaako, koo moy lortoto haa ummaatoore mum, koo moy doggan haa lesdi muuɗum. 15To konne'en tawi goɗɗo, ɓe njuwan mo. To ɓe naŋngi goɗɗo, ɓe mbaran mo bee kaafahi. 16Ɓikkoy maɓɓe, konne'en ndirɓan koy yeeso maɓɓe, ɓe ɓoftan ko woni nder cuuɗi maɓɓe, ɓe toskinan rewɓe maɓɓe boo.”
17Allah wi'i: “Mi umminan Medi'en dow maɓɓe. Kamɓe ɓe kakkilantaa cardi, ɓe ceyortaako kaŋŋeeri. 18Lagaaje e kuri maɓɓe ndo'an suka'en, ɓe njurmintaa ɓikkoy keccoy, gite maɓɓe enɗataa koy. 19Baabila, laamu ɓurŋgu laamuuji fuu wooɗugo, daliila juro e mawnitaare Kaldiya'en, laatoto bana Sodoma e Gomorra, saa'i Allah wayliti ɗi. 20Walaa mo jooɗoto ton, haa foroy, diga yidere haa yidere. Walaa Arabjo darnanɗo laymaaru muuɗum ton, waynaaɓe boo mballintaa dabbaaji ton. 21Ammaa dabbaaji ladde mbaalan ton, duujiije kebbinan cuuɗi Baabila, dabbi njooɗoto ton, jawɗi piccan ton. 22Pobbi mboyan nder cuuɗi maagol cemmbiɗɗi, cuuli boo nder cuuɗi maagol neeminiiɗi. Wakkati maagol ɓadake wargo, balɗe maagol njuutintaake.”