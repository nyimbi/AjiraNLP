Haala timmoode
1“Saa'i man Mika'iilu, malaa'ikaajo mawɗo, aynoowo ummaatoore ma waŋgan. Saa'iire ɓillaare naawnde laatoto, irin maare meeɗaay laataago diga ummaatooje njooɗi. Saa'i man yimɓe ummaatoore ma, ɓe inɗe muuɗum'en ɗon mbinndi nder deftere kisan. 2Waaliiɓe ɗuuɗɓe nder mbulwuldi pinan, woɗɓe ngam ngeendam nduumiiɗam, woɗɓe boo ngam semteende e mbustu nduumiiŋgu. 3Marɓe faamu njaynan bana jayŋgol asama, ekkitinɓe laawol adilaaku haa ɗuuɗɓe njaynan haa foroy bana koode asama.
4Daniyel, taa yeccu koo moy bolle ɗe'e, takku deftere nde'e haa wakkati timmoode wara. Ɗuuɗɓe ɗaɓɓan faamugo ko laatoto e faamu ɓesdoto.”
5Nden min Daniyel mi yi'i worɓe woɗɓe ɗiɗo ɗon ndari: Gooto haa fomoonde maayo nde'e, gooto boo haa ndeya. 6Gooto maɓɓe wolwani ɓorniiɗo limce daneeje go dariiɗo haa dow maayo go, ƴami mo: “Ndey kuuje kayɗiniiɗe ɗe'e timmata?” 7Kaŋko o ɓaŋgti juuɗe maako ɗiɗi fuu heedi asama, mi nani o hunori bee innde Allah duumiiɗo: “Lutti duuɓi tati bee reeta. Kuuje ɗe'e fuu kiɓɓoto, saa'i baawɗe ummaatoore seniinde nattinte fuu.” 8Mi nani ko o wi'i, ammaa mi faamaay. Ngam maajum ƴammi: “Jawmam, noy kuuje ɗe'e timmirta?” 9O jaabi: “Yah, Daniyel! Sey wahayuuji ɗi'i cuuɗe, ɗi takke haa timmoode wara. 10Ɗuuɗɓe laaɓan, cenoto. Ammaa halluɓe tokkoto waɗugo kalluɗum, kamɓe fuu ɓe paamataa, sey marɓe faamu tan paamata. 11Ɓaawo ɓe kaɗi lii'anaago Allah kirseteeɗi nyalaade nyalaade, ɓe njo'ini nyidduɗum nattinoojum boo, nyalɗe ujineere e teemeɗɗe ɗiɗi e cappanɗe joweenayi (1.290) caaloto. 12Barka laatanto munyanɓe, reenanɓe haa nyalɗe ujineere e teemeɗɗe tati e cappanɗe tati e jowi (1.335) caalo. 13An boo Daniyel, munyu haa timmoode. A maayan, ammaa a ummititto ngam keɓa geɗal ma haa timmoode zamanu.”