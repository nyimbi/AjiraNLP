1Mi numti e mi linyi ɗum fuu, tawmi adili'en e hikma'en e kuuɗe muuɗum'en fuu ɗon haa juŋngo Allah. Koo yiide koo nganyŋgu, neɗɗo anndaa ko woni yeeso muuɗum. 2Ko heɓata yimɓe fuu foti kal. Hoddiroore woore ɗon ukkana adiliijo e kalluɗo, booɗɗo, laaɓɗo e coɓɗo, lii'otooɗo kirseteeɗi e mo lii'ataako. Nde ɗon ukkano boo booɗɗo e hakkeejo, mo huni non boo mo hulan hunayeere. 3Ndaa ko halli nder ko huuwa haa duniyaaru fuu: Hoddiroore woore ɗon ukkano yimɓe fuu. Ɓerɗe ɓiɓɓe Aadama keewi halleende, nginnaaku ɗon nder ɓerɗe maɓɓe saa'i ɓe ɗon ngeeɗa, ɓaawoɗon ɓe maaya. 4Ammaa koo moy gonduɗo bee yeeɗɓe, woodi tammunde. Ngam rawaandu yeeru ɓuri mbarooga mbaatŋga. 5Ngam yeeɗɓe anndi ɓe maayan, ammaa maayɓe anndaa koo ɗume. Mbarjaari maɓɓe timmi, yimɓe fuu ngejjiti ɓe. 6Yiide maɓɓe e nganyŋgu maɓɓe e kaajal maɓɓe fuu halkidi bee maɓɓe. Haa foroy ɓe ngalaa geɗal haa ko huuwete haa duniyaaru.
7Yah, nyaam nyaamdu ma bee seyo, yar inaboojam ma bee welwelo, ngam Allah yerdake kuuɗe ma timmi. 8Tum ɓorna limce ɗelkanɗe, wuju yeeso ma boo bee nebbam. 9Seyora gondal bee debbo ma giɗaaɗo ma nder balɗe ma meereeje fuu ɗe Allah hokki ma haa duniyaaru. Kanjum woni geɗal ma caka torraaji ngeendam ma haa duniyaaru. 10Huuw bee semmbe ko juŋngo ma heɓi huuwugo fuu. Ngam walaa kuugal, koo numo, koo anndal, koo hikma haa joonde maayɓe haa njahata.
11Mi yi'i huunde feere fahin haa duniyaaru: Naa yaawɗotooɓe aartata foroy, naa honooɓe semmbiɗɓe njaalata foroy, naa hikma'en keɓata nguure foroy, naa marɓe faamu ndiskata foroy, naa goni'en keɓata daraja foroy, ngam naa neɗɗo suɓanta hoore mum wakkatiire woonde malla hallunde. 12Neɗɗo anndaa saa'i muuɗum. Bana liɗɗi naŋngaaɗi nder zubaawol gaawoowo, bana colli tuufnaaɗi bee tuuforgol, non ɓiɓɓe Aadama to wakkati sarru ukkanake ɓe bee juhuki.
Hikma ɓuri baawɗe
13Mi yi'i huunde feere boo, ɗum misaalu hikma haa duniyaaru, o mari saman masin yeeso am: 14Woodi berniwol pamarol, yimɓe nder maagol ɗuuɗaay. Laamiiɗo mawɗo hippi ngol, taari ngol, darni kuuje kipporɗe mawɗe dow maagol. 15Ammaa woodi nder maagol gorko talakaajo, hikmaajo. Kaŋko o hisni berniwol bee hikma maako. Ammaa walaa mo siftori talakaajo oo. 16Nden mbi'mi: Fakat, hikma ɓuri baawɗe ammaa yimɓe njawoto hikma talakaajo, ɓe nanataa bolle maako. 17Bolle hikmaajo de'itɗe ɓuran hoolo ardiiɗo caka faataaɓe. 18Hikma ɓuran balmi konu, ammaa hakkeejo gooto wonnan hayru ɗuuɗŋgu.