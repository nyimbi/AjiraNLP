Kiita Miriyam
1Miriyam e Haruna mbolwi dow Muusa ngam o te'uno debbo Etiyopiyaajo. 2Ɓe mbi'i: “Kadi Jawmiraawo ɗon wolwira kam bee Muusa tan na? Naa o wolwiran bee amin, minin boo na?” Jawmiraawo nani ɗum. 3Muusa o jaŋkiniiɗo masin, walaa jaŋkiniiɗo bana maako haa duniyaaru fuu.
4Law Jawmiraawo wi'i Muusa e Haruna e Miriyam: “Ngurte, njehe haa laymaaru fottirde, onon tato fuu!” Ɓe tato fuu ɓe ngurti, ɓe njehi. 5Jawmiraawo jippi nder ruulde nanndunde bee daŋraŋgal, dari haa nastirde laymaaru, ewni Haruna e Miriyam. Ɓe ɗiɗo fuu ɓe ɓaditi. 6Jawmiraawo wi'i: “Nane ko mi wi'ata! To woodi annabiijo am caka mooɗon, nden kam mi waŋgiranan mo bee wahayuuji, mi wolwiranan mo bee koyɗi. 7Ammaa bee jaggiiɗo am Muusa ɗum laatataako non. O ɗon suklani yimɓe ummaatoore am fuu bee hoolaare. 8Mi ɗon yeewtida bee maako hunnduko bee hunnduko, nder baŋguɗum naa nder cuuɗiiɗum. O yi'i koo jaati am boo. Koni on kulaay wolwugo dow jaggiiɗo am Muusa?”
9Jawmiraawo tikkani ɓe, nden o dilli. 10Nde ruulde sotti diga laymaaru fottirde, saɗawre fiilti ɓanndu Miriyam, o furɗi tal bana mallimalloore. Nde Haruna wayliti gal maako, o yi'i saɗawre fiilti ɓanndu maako. 11Nden Haruna wi'i Muusa: “Useni, jaagorɗo am, taa yowan min kiita aybe amin ngam min mbaɗi aybe man bee faataare! 12Useni, taa o laato bana ɓiŋngel ngel wardaay bee yoŋki, ngel reeta ɓanndu mum nyoli!” 13Nden Muusa tori Jawmiraawo: “Yaa Allah, yamɗitin mo!” 14Jawmiraawo jaabi: “To baaba maako tuutino mo tuuɗe haa yeeso, o jooɗataako bee semteende man nyalɗe joweeɗiɗi na? Fakat o gurtinteeɗo diga saŋngeere nyalɗe joweeɗiɗi. Ɓaawoɗon o loro caka mooɗon.” 15Ɓe ngurtini Miriyam diga saŋngeere nyalɗe joweeɗiɗi. Isra'iila'en ndimmbaaki haa o warti. 16Nden ɓe ummi Hacerot, ɓe caŋngini nder ladde Paran.