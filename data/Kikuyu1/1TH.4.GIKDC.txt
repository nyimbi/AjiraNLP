Mũikarĩre ũrĩa ũkenagia Ngai
1Tũkĩrĩĩkia, aariũ na aarĩ a Ithe witũ, nĩtwamũrutire ũrĩa mwagĩrĩirwo nĩgũikaraga nĩguo mũkenagie Ngai, na ũguo noguo mũikaga. O rĩngĩ nĩtwamũthaitha na twamũringĩrĩria thĩinĩ wa rĩĩtwa rĩa Mwathani Jesũ atĩ mũthiĩ o na mbere gwĩka o ũguo o na mũgerie mũno makĩria. 2Nĩmũũĩ maũndũ marĩa twamũtaarire namo na ũhoti wa Mwathani Jesũ. 3Nĩ gũkorwo ũyũ nĩguo wendi wa Ngai, atĩ mũikarage mũrĩ atheru na mũtheemage ũmaraaya. 4Ningĩ mũndũ mũrũme o wothe no mũhaka amenye ũrĩa aagĩrĩirwo nĩgũikarania na mũtumia wake
na njĩra ya ũthingu na ya gĩtĩĩo, 5no ti na njĩra ya merirĩria mooru ta ya andũ arĩa mateetĩkĩĩtie, o arĩa matooĩ Ngai. 6Kwoguo gũtirĩ mũndũ wagĩrĩirwo nĩkũhĩtĩria mũndũ ũrĩa ũngĩ kana amũhũthĩre na njĩra njũru. Amu o ta ũrĩa twamũkaanagia tũkĩmwĩraga, Mwathani nĩ we ũkaaherithia kũringana na ũrĩa kwagĩrĩire andũ arĩa meekaga maũndũ ta macio. 7Amu Ngai ndatwĩtĩire maũndũ ma waganu, no aatwĩtĩire maũndũ marĩa matheru. 8Kwoguo mũndũ ũrĩa ũkararagia maũndũ maya ti mũndũ akararagia, akararagia Ngai ũrĩa ũmũheaga inyuĩ Roho wake Mũtheru.
9Ha ũhoro wa kwendana mũndũ na ũrĩa ũngĩ-rĩ, ndikuona he na bata wa kũmwandĩkĩra, amu Ngai nĩamũrutire ũrĩa inyuĩ eene mwagĩrĩirwo nĩkwendana mũndũ na ũrĩa ũngĩ. 10Nĩ gũkorwo ũguo noguo mwĩkaga aariũ na aarĩ a Ithe witũ oothe arĩa me Makedonia. No rĩĩrĩ, aariũ na aarĩ a Ithe witũ twamũthaitha mũthiĩ na mbere na kũmeenda makĩria. 11Atĩrĩĩrĩ, ikaragaai mũtarĩ na inegene, mũtegũtoonyerera maũndũ ma arĩa angĩ, mũkĩrutaga wĩra na mooko maanyu nĩguo mwĩyonagĩre kĩndũ gĩa kũrĩa o ta ũrĩa twamũtaarire. 12Mweka ũguo nĩmũrĩkoragwo mũtĩĩĩtwo nĩ andũ arĩa mateetĩkĩĩtie, na mũtirĩkoragwo mũkĩhooya mũndũ o na ũmwe kĩndũ kĩrĩa mũkwenda.
Gũũka kwa Mwathani
13Atĩrĩĩrĩ, aariũ na aarĩ a Ithe witũ, nĩtũkwenda mũmenye ũhoro wa ma wa andũ arĩa makuĩte, nĩguo mũtigaikare mũrĩ na kĩeha ta andũ arĩa matarĩ na kĩĩrĩgĩrĩro. 14Amu nĩtwĩtĩkĩĩtie atĩ Jesũ nĩakuire na agĩcooka akĩriũka, ũguo noguo twĩtĩkĩĩtie atĩ rĩrĩa Ngai akaareehe Jesũ rĩngĩ, nĩakaareehithanĩria hamwe naake arĩa makuĩte meetĩkĩĩtie Jesũ.
15 Ũhoro ũyũ tũkũmũhe rĩu ũringaine na ũrutani wa Mwathani: ithuĩ twĩ muoyo, o ithuĩ tũgaakorwo twĩ muoyo hĩndĩ ĩrĩa Mwathani agacooka-rĩ, tũtikaahĩta arĩa maakuire. 16Amu Mwathani nĩagooka kuuma igũrũ agĩĩtanaga na mũgambo, naake mũraika mũnene nĩakaanĩrĩra, na karumbeeta ka Ngai nĩgakaahuuhwo. Hĩndĩ ĩyo andũ arĩa maakuire me thĩinĩ wa Kristũ nĩ o makaamba kũriũka, 17na ithuĩ arĩa tũgaakorwo twĩ muoyo nĩtũgaacookanĩrĩra hamwe nao ituinĩ tũtũnge Mwathani rĩerainĩ. Kwoguo tũgaatũũraga na Mwathani hĩndĩ ciothe. 18Nĩ ũndũ ũcio-rĩ, ũmanagĩrĩriai mũndũ na ũrĩa ũngĩ na ciugo icio.