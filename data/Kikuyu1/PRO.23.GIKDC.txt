-6-
1Waikara thĩ kũrĩa irio na mũthamaki-rĩ,
baarĩrĩra wega ũmenye ũcio nũũ mwĩ naake.
2Nĩ kaba kũnyiihia mũhaaha, angĩkorwo wĩ mũndũ wa mũhaaha.
3Ndũkaanakorokere irio icio irĩ na cama;
no gũkorwo hiihi nĩ cia gũkũheenereria.
-7-
4Tuĩka mũndũ mũũgĩ nĩguo ndũkaaneanange ũgĩetha ũtonga.
5Nĩ ũndũ-rĩ, ũtonga ũcio waku wahota gũthira o narua,
o ta ũmereetie mathagu ũkoombũka ta rwĩgĩ.
-8-
6Tiga kũrĩa irio cia mũndũ mũkarĩ;
o na kana ũkorokere irio icio irĩ na cama.
7Ahota gũkwĩra, “Ũka ũrĩe na ũnyue”
ĩndĩ ũguo ti guo atuĩte agwĩke.
Ũguo areciiria noguo we mwene atariĩ.
8Nĩũgũtahĩka kĩrĩa ũkũrĩĩte,
nayo mĩario yaku mĩega ĩtuĩke ya tũhũ.
9Ndũkaanaarie ũhoro wa bata na kĩrimũ
nĩ ũndũ no kĩũnyarare.
-10-
10Menya gũkaanakũũra mũtĩ wa tene wa mũhaka
kana ũtuunye andũ a ndigwa mĩgũnda yao.
11Nĩ gũkorwo MWATHANI nĩ we mũmarĩhĩria,
na nĩ we mũmaarĩrĩria.
12Thikagĩrĩria mũrutani waku
na wĩrute maũndũ moothe marĩa ũngĩhota.
-12-
13Ndũkaanage kũherithia mwana,
amu o na wamũhũũra na rũthanju ndangĩkua.
14Wamũhũũra na rũthanju nĩwahonokia muoyo wake
ndũgaathiĩ kwa arĩa akuũ.
-13-
15Mwana wakwa, ũngĩũhĩga-rĩ,
o na niĩ ngoro yakwa no ĩkene.
16Ngoro yakwa nĩrĩcanjamũkaga,
hĩndĩ ĩrĩa ũkwaria maũndũ ma ũũgĩ.
-14-
17Ndũkaanaiguĩre andũ arĩa eehia ũiru;
tũũra ũrũmĩĩtie ũhoro wa gũtĩĩa MWATHANI.
18Nĩ amu weka ũguo,
kĩĩrĩgĩrĩro gĩaku gĩa thuutha gĩgatũũra gĩ kĩega.
-15-
19Mwana wakwa, tathikĩrĩria nĩguo ũkĩũhĩge;
menyagĩrĩra mũno mĩthiĩre ĩrĩa ũthiaga nayo.
20Ndũkaanathiĩ thiritũ na andũ arĩa meendaga kũnyua ndibei mũno,
o na kana andũ arĩa makorokagĩra nyama.
21Amu mũrĩĩu na mũkoroku acio megũtũũra marĩ athĩĩni;
ũgũũta-rĩ, ũtũmaga mũndũ ehumbe matangari.
-16 -
22Thikagĩrĩria thooguo ũrĩa wagũciarire,
na ũmenye gũkaananyarara maitũguo,
o na akorwo nĩ mũkũrũ.
23Wĩgũrĩre ũhoro wa ma, ũũgĩ, ũtaaro na ũtaũku;
menya ũgaacooka gũciendia.
24Ithe wa mũndũ mũthingu aikaraga e mũcanjamũku,
mũciari wa mwana mũũgĩ no gũkena ekenagĩra.
25Tũmaga aciari aaku makenage nĩ ũndũ waku,
ĩĩni, gĩcanjamũrage maitũguo ngoro.
-17-
26Mwana wakwa, thikagĩrĩria mataaro maakwa
na ningĩ wĩrutage na mũtũũrĩre wakwa.
27Mũmaraaya nĩ irima iriku,
mũndũ wa nja mũhuhungĩki naake nĩ mũtego mũũru.
28Nĩgũtega ategaga andũ o ta mĩkora,
ningĩ agatũma arũme aingĩ maage kwĩhokeka kũrĩ atumia aao.
-18
29-30Rĩu-rĩ, tanyonia mũrĩĩu,
ũrĩa ũngĩenda kwĩongerera ũrĩĩu,
niĩ na niĩ nĩngũkuonia mũndũ wĩ na kĩeha o na wĩthikĩire,
mũndũ wa haaro hĩndĩ ciothe,
na ũikaraga akĩnugunaga.
Maitho maake matuunĩhĩĩte ta mwaki,
na e na nguraro cia kwĩgĩrĩrĩra.
31Atĩrĩ, ndũkaanamererie ndibei mata,
o na angĩkorwo ĩmatĩĩte atĩa,
o na angĩkorwo ĩgĩita mũhũũyũ ĩrĩ gĩkombeinĩ,
o na yatuĩka nĩnyororokaga wega ĩkĩmerũka.
32Mũthiainĩ ĩtũmaga ũigue ta ũrũmĩĩtwo nĩ nyoka
kana ta ũtuĩrĩirwo mata nĩ gĩĩko.
33Maitho maaku makoonaga maũndũ mageni,
na ndũngĩhota gwĩciiria kana kwaria ũrũngĩrĩirie wega.
34Ĩĩni, ũgakĩiguaga ta mũndũ ũrathambĩra eekĩĩte kĩĩhindiĩ
kana ta mũndũ ũkomeete macuainĩ ĩracũũgacũũgio nĩ iria.
35Ũgagĩkiuga atĩrĩ, “No mũhaka ngorwo ndĩmũgũthe,
o na kũhũũrwo ndĩmũhũũre, no ndĩraririkana.
Nĩ kĩĩ kĩragiria njũkĩre?
Nĩmbatarĩĩtio nĩgũthiĩ kũnyua rĩngĩ.”