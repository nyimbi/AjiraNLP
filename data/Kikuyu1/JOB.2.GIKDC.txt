Caitaani kũgeria Ayubu rĩngĩ
1Mũthenya ũngĩ ciũmbe cia igũrũ nĩciathiire mbere ya MWATHANI. O rĩngĩ Caitaani agĩtwarana nacio. 2MWATHANI agĩkĩũria Caitaani atĩrĩ, “Uuma kũ?”
Naake Caitaani agĩcookeria MWATHANI atĩrĩ, “Nyuma gũcangacanga na kũũrũũra thĩ.”
3MWATHANI akĩũria Caitaani rĩngĩ atĩrĩ, “Nĩwona ndungata yakwa Ayubu? Gũtirĩ mũndũ ũngĩ ũmũtũkĩĩtie kũu thĩ guothe. Nĩ mũndũ ũtarĩ ũcuuke na mũthingu. Nĩaheete gĩtĩĩo na nĩathengagĩra ũũru. Na no arũmĩĩtie ũthingu wake o na watũma ndĩmũherithie hatarĩ na gĩtũmi.”
4Naake Caitaani agĩcookeria MWATHANI atĩrĩ, “Mũndũ no arekererie indo ciake ciothe ithiĩ nĩguo atũũre muoyo. 5No rĩĩrĩ, tambũrũkia guoko ũhuutie mahĩndĩ maake na nyama ciake, na nĩegũkũruma o hau maithoinĩ maaku.”
6Nĩ ũndũ ũcio MWATHANI agĩcookeria Caitaani atĩrĩ, “Ũguo woiga nĩ wega. Nĩndamũnenganĩra mookoinĩ maaku, no ndũkaamũũrage.”
7Kwoguo Caitaani agĩthiĩ akiuma hau mbere ya MWATHANI. Agĩthiĩ akĩhũũra Ayubu na ironda nene kuuma o kĩara gĩa kũgũrũ kinya mũtwe. 8Naake Ayubu agĩthiĩ agĩikara kĩarainĩ kĩa mũhu, agĩcaria ngĩo cia gwĩthũaga nacio ironda. 9Hĩndĩ ĩyo mũtumia wake agĩthiĩ harĩ we akĩmwĩra atĩrĩ, “No ũrũmĩĩtie ũthingu ũrĩa waku? Ruma Ngai ũkue!” 10Ayubu akĩmwĩra atĩrĩ, “Waria o ta mũtumia mũkĩĩgu. Ngai atũhe maũndũ meega nĩtũkenaga; nĩkĩ gĩkũgiria twamũkĩre o na mathĩĩna?” Thĩĩnainĩ ũcio wothe Ayubu ndaigana kwĩhia na kanua gaake.
Araata gũũka
11Na rĩĩrĩ, araata atatũ a Ayubu nĩmaakinyĩirwo nĩ ũhoro wa ndwari yake. Araata acio maarĩ Elifazi wa kuuma Temani, Bilidadi wa kuuma Shua, na Zofaru wa kuuma itũũra rĩa Naama. Araata acio maagomana nĩmeeranire mathiĩ makamũũmĩrĩrie. 12Rĩrĩa maarĩ o haraaya, mamuona matiigana kũmũmenya. Maamũmenya-rĩ, makĩrĩra moigĩrĩirie, magĩtembũranga nguo nĩ kĩeha na makĩitĩrĩria rũkũngũ mũtwe. 13Magĩikara thĩ o hau aarĩ, magĩikarania naake matukũ mũgwanja, mũthenya na ũtukũ. Hĩndĩ ĩyo yothe gũtirĩ mũndũ wamwaragĩria kiugo o na kĩmwe tondũ nĩmoonaga arĩ na ruwo rũingĩ mũno.