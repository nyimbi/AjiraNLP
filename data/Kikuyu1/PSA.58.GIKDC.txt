Ihooya rĩa kũũrĩa Ngai aherithie andũ arĩa ooru
1Inyuĩ aathani
aya, mũrĩ hĩndĩ mũtuanagĩra na kĩhooto?
Nĩmũciirithagia andũ oothe na kĩhooto?
2Aaca! Mũthugundaga o maũndũ mooru na meciiria maanyu,
na mũkaiyũria haaro bũrũriinĩ.
3Andũ arĩa ooru maambagĩrĩria kũrema, o maaciarwo,
maambagĩrĩria kũheenania moima nda o ũguo.
4Me ũrũrũ o ta wa nyoka;
mathingĩĩte matũ maao o ta gĩĩko gĩtaigua,
5kĩrĩa gĩtaiguaga mũgambo wa ũrĩa ũragĩthuuthĩra,
o na kana gĩkaigua mũini ũrĩa ũrakĩinĩra na njĩra ya wara.
6Unanga magego marĩa marĩ tũnuainĩ twao, Ngai;
munyania mĩthangiri ya mĩrũũthi ĩno, wee MWATHANI
7Marohwererekera o ta ũrĩa maaĩ ma kĩguũ mahwererekagĩra;
marorangĩrĩrio thĩ mahoohe
o ta nyeki ĩrĩa ĩkoragwo njĩrainĩ.
8Marotweka o ta ũrĩa ndinoho ĩtwekaga o ĩgĩthiaga,
marotuĩka o ta kĩhuno kĩrĩa gĩtoonaga riũa!
9Marotũgũtwo o ta mĩigua materĩgĩrĩire;
Ngai aromombũra marĩ o muoyo
o ta mahuti nĩ ũrĩa araakarĩĩte!
10Andũ arĩa athingu nĩmarĩkena rĩrĩa marĩona arĩa meehagia makĩherithio;
marĩgerera thĩinĩ wa thakame ya andũ arĩa ooru.
11Andũ nĩmariuga atĩrĩ,
“Ti itherũ andũ arĩa athingu rĩu nĩmatugĩĩtwo;
nĩ ma nĩkũrĩ Ngai ũrĩa ũciirithagia thĩ.”