Saũlũ kũnyariira Daudi
1Na rĩĩrĩ, Saũlũ akĩĩra mũũrũwe Jonathani na njaama ciake ciothe atĩ moorage Daudi. No Jonathani nĩendeete Daudi mũno. 2Kwoguo Jonathani akĩĩra Daudi atĩrĩ, “Baaba nĩarenda gũkũũraga. Nĩ ũndũ ũcio, rũũciũ rũũciinĩ wĩmenyerere; ũkeehitha handũ ũtekuonwo ũikare ho. 3Na niĩ nĩngaathiĩ ndũũgame he baaba o gĩthakainĩ kĩu ũgaakorwo wĩhithĩĩte, ndĩmwarĩrie ũhoro waku. Ingĩkaamenya ũndũ o wothe nĩngaakũmenyithia.”
4Jonathani akĩgaathĩrĩria Daudi harĩ ithe Saũlũ, akiuga atĩrĩ, “Awa, ndũgeeke ndungata yaku Daudi ũũru, nĩ ũndũ ndarĩ akũhĩtĩria o na rĩ. Akoreetwo agĩĩka o maũndũ magũgũteithia. 5Nĩetwarĩrĩire ũgwatiinĩ mũnene rĩrĩa ooragire Goliathũ. Naake MWATHANI akĩhe Aisiraeli ũhootani mũnene. Rĩrĩa wonire ũndũ ũcio ũgĩkena. Rĩu-rĩ, ũrakĩenda kũũraga Daudi wĩhie na ũndũ wa gũita thakame ya mũndũ ũtarĩ na mahĩtia nĩkĩ?”
6Saũlũ agĩĩtĩkia ũrĩa Jonathani oigire na akĩĩhĩta na rĩĩtwa rĩa MWATHANI atĩ ndekũũraga Daudi. 7Nĩ ũndũ ũcio Jonathani agĩĩta Daudi akĩmũmenyithia ũhoro ũcio wothe. Agĩcooka akĩmũtwara kũrĩ Saũlũ, naake Daudi agĩtungatĩra mũthamaki o ta mbere.
8Na rĩĩrĩ, gũkĩgĩa mbaara rĩngĩ na Afilisiti, naake Daudi akĩhũũrana nao, akĩmatooria, makĩũra.
9No rĩĩrĩ, Saũlũ akĩiyũrwo nĩ roho mũũru uumĩĩte kwĩ MWATHANI rĩrĩa aikarĩĩte gwake mũciĩ anyiitĩĩte itimũ rĩake na guoko, naake Daudi nĩkũhũũra aahũũraga kĩnanda. 10Saũlũ akĩgeria gũtheecithania Daudi na rũthingo na itimũ rĩu, no we akĩĩheta, narĩo itimũ rĩgĩtheeca rũthingo. Naake Daudi akĩũra, akĩĩhonokia.
11 Ũtukũ o ro ũcio Saũlũ akĩrekia andũ makooherie Daudi gwake mũciĩ marooke kũmũũraga. No Mikali mũtumia wake akĩmwĩra atĩrĩ, waga kũũra ũtukũ ũyũ-rĩ, rũũciũ ũgaakorwo ũrĩ kĩimba. 12Mikali agĩikũrũkĩria Daudi ndiricainĩ, naake akĩũra, akĩĩhonokia. 13Mikali agĩcooka akĩoya mũhianano wa kũu mũciĩ, akĩũkomia gĩtandainĩ, akĩiga kamuuto ka guoya wa mbũri mũtweinĩ waguo, akĩũhumbĩra na nguo. 14Rĩrĩa andũ arĩa maarekeetio nĩ Saũlũ mookire kũgĩĩra Daudi, Mikali akĩmeera atĩ Daudi aarĩ mũrũaru. 15No rĩĩrĩ, Saũlũ akĩmarekia o rĩngĩ, akĩmaatha mamũkuue na gĩtanda, mamũtware kũrĩ we amũũrage. 16Magĩgĩtoonya thĩinĩ, magĩkora mũhianano ũcio gĩtandainĩ, na kamuuto ka guoya wa mbũri ke mũtweinĩ waguo. 17Saũlũ agĩkĩũria Mikali atĩrĩ, “Waheenia nĩkĩ wareka thũ yakwa yũre.”
Naake akĩmũcookeria atĩrĩ, “Aanjĩĩrire nĩekũnjũraga ndaaga kũmũteithia kũũra.”
18Naake Daudi akĩũra agĩthiĩ Rama gwĩ Samũeli, agĩkĩmwĩra ũrĩa wothe Saũlũ aamwĩkĩĩte. Agĩthiĩ na Samũeli Naiothu gũtũũra kuo. 19Saũlũ akĩmenyithio atĩ Daudi aarĩ Naiothu kũu Rama. 20Kwoguo agĩtũma andũ makamũnyiite. No rĩrĩa moonire gĩkundi kĩa anabii gĩkĩratha gĩtongoreetio nĩ Samũeli, makĩiyũrwo nĩ roho wa Ngai, o nao makĩambĩrĩria kũratha moohoro. 21Rĩrĩa Saũlũ aiguire ũhoro ũcio, akĩrekia andũ angĩ, o nao makĩratha moohoro. Akĩrekia andũ angĩ hĩndĩ ya gatatũ, o nao makĩratha moohoro. 22Thuutha wa ũguo, we mwene agĩthiĩ Rama. Akinya gĩthimainĩ kĩrĩa kĩnene kĩarĩ Seku, akĩũria kũrĩa Samũeli na Daudi maarĩ. Akĩĩrwo atĩ maarĩ Naiothu. 23Rĩrĩa aathiaga kuo, o naake akĩiyũrwo nĩ roho wa Ngai, agĩthiĩ akĩrathaga moohoro, nginya agĩkinya Naiothu. 24 O naake akĩruta nguo ciake akĩratha moohoro arĩ mbere ya Samũeli, agĩkoma thĩ e njaga mũthenya ũcio wothe o na ũtukũ ũcio wothe. (Ũguo nĩguo kwambĩrĩirio kũũragio atĩrĩ, “Kaĩ Saũlũ o naake agĩtuĩkĩĩte mũnabii?”)