Riiri ũrĩa ũgooka wa Jerusalemu
1Jerusalemu, arahũka ũkenge o ta riũa,
riiri wa MWATHANI nĩũkũmũrĩkĩĩte!
2Atĩrĩĩrĩ, nduma ndumanu nĩkaahumbĩra thĩ,
o na ĩhumbĩre andũ;
no MWATHANI nĩagaakũmũrĩka,
na riiri wake nĩũkooneka igũrũ rĩaku.
3Ndũũrĩrĩ igooka ũtheriinĩ ũcio waku,
nao athamaki mooke ũkenguinĩ waku ũrĩa ũgaakorwo ũhaana ta wa riũa rĩkĩratha.
4Rora mĩena yothe wĩyonere;
andũ oothe marongana mookĩĩte na kũrĩ we.
Aanake aaku mekuuma kũndũ kũraaya,
nao airĩĩtu aaku mooke makuuĩĩtwo na mũgongo ta ciana.
5Ũrĩona ũguo, gĩthiithi gĩaku gĩthere,
ũrũũgarũũge nĩgũkena.
Nĩ gũkorwo ũtonga wa ndũũrĩrĩ
ũrĩreehwo na kũrĩ we;
ũrĩreehwo na kũrĩ we ũgereirio iriainĩ rĩrĩa inene.
6Ndũũru cia ngamĩĩra,
o na njaũ cia ngamĩĩra cia kuuma Midiani na Efa,
ikaaraha ihaaroinĩ ciaku.
Ciothe ikoima Sheba ikuuĩĩte thahabu na ũbaani,
andũ nao makaaragia ndeto njega cia ũrĩa MWATHANI eekĩĩte.
7Ndũũru ciothe cia ng'ondu cia Kedari ikaahũũrwo cierekeirio na kũrĩ we;
ndũrũme cia Nebaiothi ũcirutage magongoona;
ciathĩnjwo na ciaigĩrĩrwo kĩgongoona gĩakwa nĩngaaciamũkĩra,
na thakarie Hekaarũ yakwa gũkĩra mbere.
8Atĩrĩĩrĩ, aarĩa nĩ a marooka moombũkĩĩte ta matu,
kana ta ndutuura ikĩinũka gwacio?
9Nĩ andũ a kũraaya arĩa maigĩĩte mwĩhoko wao thĩinĩ wakwa,
meeri cia Sipania nĩcio itongoreetie.
Irooka ikuuĩĩte andũ aaku kuuma kũndũ kũraaya,
irĩ na betha na thahabu ciacio,
nĩ ũndũ wa rĩĩtwa rĩa MWATHANI Ngai waku,
o we ũrĩa Mũtheru wa Isiraeli,
tondũ nĩ we ũkũheete riiri ũcio.
10Atĩrĩĩrĩ, andũ ageni nĩ o magaaka thingo ciaku;
nao athamaki aao nĩmagooka gũgũtungatĩra.
Tondũ o na akorwo nĩndakũherithirie nĩkũraakara,
rĩu nĩngũkũiguĩra tha na nĩngũgũtuga.
11 Ihingo ciaku igaikaraga irĩ hingũre,
itikaahingagwo mũthenya na ũtukũ,
nĩguo ũkaareehagĩrwo ũtonga wa ndũũrĩrĩ,
nao athamaki mooka magatoonya.
12No rĩĩrĩ, ndũũrĩrĩ iria itagaagũtungatagĩra,
nĩkũniinwo ikaaniinwo biũ.
13Ũthaka wothe wa Lebanoni nĩũkaareehwo gwaku,
mĩtĩ ĩrĩa mĩthaka mũno ya mĩcindanũgũ, mĩthengera na mĩkarakaba,
yothe ĩkaareehwo ĩgemie Hekaarũ yakwa,
na ĩthakarie harĩa ndĩrĩrũũgamaga.
14 Ciana cia andũ arĩa maanakũhinyĩrĩria,
igooka ikĩũinamĩrĩre ikũhe gĩtĩĩo.
Arĩa maanakũmenereria,
magooka megũithie magũrũinĩ maaku.
Oothe magaagwĩtaga “Itũũra rĩa MWATHANI,”
na magwĩtage “Zayuni, Mũciĩ wa Ngai Ũrĩa Mũtheru wa Isiraeli.”
15Ndũgaacooka gũtiganĩrio na kũmenwo,
kana kũũragĩrwo nĩ mũndũ o wothe.
Handũ ha ũguo, ngaagũtua kũndũ gwa gwĩtĩĩagwo nakuo tene na tene
na gwa gũkenagĩrwo nĩ njiarwa na njiarwa.
16Nĩ we ũkaarigia na ũtonga wa ndũũrĩrĩ na wa athamaki.
Na nĩũkaamenya atĩ niĩ MWATHANI,
o niĩ Ngai Mwene Hinya wothe, Ngai wa Isiraeli,
nĩ niĩ ngũhonokeetie na ngagũkũũra.
17Handũ ha gĩcango, ngaakũreehithĩria thahabu,
handũ ha cuuma ngũreehithĩrie betha,
handũ ha mĩtĩ ngaakũreehithĩria gĩcango,
na handũ ha mahiga ngũreehithĩrie cuuma.
Nĩngaatũma wathagwo na thaayũ,
na ũtuagĩrwo na njĩra ya kĩhooto.
18Haaro itigaacooka kũiguuo thĩinĩ wa bũrũri waku,
na ng'aragu kana mwanangĩko itikaiguĩke mĩhakainĩ yaku.
Nĩngaakũmenyagĩrĩra na ngũgitagĩre o ta rũthingo,
nawe nĩũkangoocaga tondũ nĩngũhonokeetie.
19 Riũa tirĩo rĩgaacooka gũkũmũrĩkaga mathaa ma mũthenya,
o na kana mweri mathaa ma ũtukũ.
No rĩĩrĩ, niĩ MWATHANI, nĩ niĩ ngaatuĩka ũtheri waku wa tene na tene,
na nduĩke riiri waku.
20Riũa rĩaku na mweri waku itigaacooka gũthũa,
nĩ gũkorwo, niĩ MWATHANI ngaakorwo ndĩ ũtheri waku wa tene na tene.
Ningĩ matukũ maaku ma kĩeha nĩmagaathira.
21Andũ aaku oothe magaakoragwo marĩ athingu,
na nĩmakeegwatĩra bũrũri ũyũ ũtuĩke wao tene na tene.
Magaatuĩka mũtĩ ũrĩa handĩĩte na mooko maakwa;
maũndũ macio ngaameeka nĩguo ngoocagwo.
22Ũrĩa mũniini wanyu agaakũra atuĩke mũhĩrĩga,
naake ũrĩa ũtarĩ na hinya atuĩke rũũrĩrĩ rwĩ na hinya mũno.
Hĩndĩ ĩrĩa njagĩrĩru yakinya,
ngeeka ũguo na ihenya mũno.
Nĩ niĩ MWATHANI!