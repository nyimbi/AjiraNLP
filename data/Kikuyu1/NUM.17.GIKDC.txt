Mũthĩĩgi wa Harũni
1MWATHANI akĩĩra Musa atĩrĩ, 2“Ĩra andũ a Isiraeli makũnengere mĩthĩĩgi, ũnengerwo mũthĩĩgi ũmwe kuuma kũrĩ mũtongoria wa o mũhĩrĩga wa ĩrĩa ikũmi na ĩrĩ ya andũ a Isiraeli. O mũthĩĩgi, ũwandĩke rĩĩtwa rĩa mwene guo, 3no rĩĩtwa rĩa Harũni ũrĩandĩke mũthĩĩgiinĩ wa mũtongoria wa mũhĩrĩga wa Lawi. Gũgũkorwo na mũthĩĩgi o ũmwe kuuma kũrĩ o mũtongoria wa mũhĩrĩga. 4Ũcooke ũtware mĩthĩĩgi ĩyo Hemainĩ ya gũtũnganwo, ũmĩige mbere ya Ithandũkũ rĩa Kĩrĩĩkanĩro harĩa ndũnganaga nawe. 5Na rĩĩrĩ, mũthĩĩgi wa mũndũ ũrĩa thuurĩĩte nĩũgũthundũka. Na njĩra ĩyo nĩngũniina gũteta kũrĩa andũ a Isiraeli matũũraga magũtetagia.”
6Musa akĩarĩria Aisiraeli, na o mũtongoria wao akĩmũnengera mũthĩĩgi wake, agĩkĩnengerwo mĩthĩĩgi ikũmi na ĩĩrĩ, na mũthĩĩgi wa Harũni warĩ hamwe na ĩyo ĩngĩ. 7Musa akĩiga mĩthĩĩgi ĩyo Hemainĩ ya gũtũnganwo mbere ya Ithandũkũ rĩa Kĩrĩĩkanĩro kĩa MWATHANI.
8 Na rĩĩrĩ, mũthenya ũyũ ũngĩ, Musa agĩtoonya Hemainĩ, agĩkora mũthĩĩgi wa Harũni ũrĩa warũũgamĩrĩire mũhĩrĩga wa Lawi ũthundũkĩĩte. Warutĩĩte njahĩrĩra, ĩkagĩa na kĩro, nakĩo gĩgaciara matunda meeru ma ndoothi! 9Musa agĩkĩruta mĩthĩĩgi ĩyo yothe kuuma Hemainĩ, akĩmĩonia andũ oothe a Isiraeli. Magĩkĩona ũrĩa gwekĩkĩĩte, na o mũtongoria akĩoya mũthĩĩgi wake. 10MWATHANI akĩĩra Musa atĩrĩ, “Cookia mũthĩĩgi wa Harũni mbere ya Ithandũkũ rĩa Kĩrĩĩkanĩro. Mũthĩĩgi ũcio ũrĩkoragwo hau wĩ wa kũririkanagia Aisiraeli arĩa matetaga atĩ nĩmegũkua maaga gũtiga kũndetia.” 11Musa agĩgĩĩka o ũrĩa MWATHANI aamwĩrire.
12Andũ a Isiraeli magĩkĩĩra Musa atĩrĩ, “Ithuĩ nĩtwagĩthira! 13Angĩkorwo o na mũndũ angĩkuhĩrĩria Hema nĩegũkua-rĩ, ithuothe nĩtwakua!”