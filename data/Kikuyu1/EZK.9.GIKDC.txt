Jerusalemu kũherithio
1Thuutha ũcio ngĩigua Ngai aanĩrĩra atĩrĩ, “Inyuĩ andũ a kũherithia itũũra kuhĩhĩriai, na mũndũ o mũndũ ooke anyiitĩĩte matharaita maake.” 2Na ihinda o rĩu hagĩũka andũ atandatũ moimĩĩte na kĩhingoinĩ kĩa na nja kĩa mwena wa rũgongo wa Hekaarũ na gũtirĩ ũtaanyiitĩĩte matharaita maake. Ningĩ hamwe na acio atandatũ, haarĩ na mũndũ ũngĩ wehumbĩĩte nguo cia gataani na aarĩ na indo cia kwandĩka. Mooka makĩrũũgama hau mbere ya kĩgongoona gĩa gĩcango. 3Thuutha ũcio ũtheri wa riiri wa Ngai wa Isiraeli ũkiuma harĩa waikaire igũrũ rĩa kĩũmbe kĩrĩa kĩrĩ na mathagu ũgĩthiĩ ũkĩrũũgama hau mũrangoinĩ wa Hekaarũ. MWATHANI agĩcooka agĩĩta mũndũ warĩ na nguo cia gataani na warĩ na indo cia kwandĩka akĩmwĩra atĩrĩ, 4 “Tuĩkania itũũra rĩothe rĩa Jerusalemu wĩkĩre rũũri mathiithiinĩ ma andũ oothe arĩa maraakaragio nĩ maũndũ marĩa mooru me magigi marĩa meekagwo kuo.” 5Ngĩcooka ngĩigua Ngai eera andũ acio angĩ atĩrĩ, “Muumeei thuutha mũkĩũraganaga itũũrainĩ. Mũtigacaaĩre mũndũ o na kana mũringwo nĩ tha nĩ ũndũ wa mũndũ o na ũrĩkũ. 6Ũragaai athuuri, aanake, airĩĩtu, atumia, o na ciana. No mũtikaahuutie mũndũ o na ũmwe wa arĩa meekĩrĩĩtwo rũũri thiithiinĩ. Ambĩrĩriai gũũkũ Hekaarũinĩ yakwa.” Magĩkĩambĩrĩria na atongoria arĩa maarũngiĩ hau Hekaarũinĩ.
7Ngai agĩcooka akĩmeera atĩrĩ, “Thiĩ mũthaahie Hekaarũ yakwa, mũiyũrie nja ciayo na ciimba. Ambĩrĩriai kũruta wĩra.” Hĩndĩ ĩyo magĩkĩambĩrĩria kũũraga andũ arĩa maarĩ thĩinĩ wa itũũra.
8Na rĩĩrĩ, rĩrĩa njũragano yathiaga na mbere, ndaarĩ o kũu ndĩ o nyiiki. Ngĩkĩĩgũithia ndoreetie ũthiũ thĩ ngĩkaĩra MWATHANI ngiuga atĩrĩ, “MWATHANI Ngai ũkũniina Aisiraeli arĩa oothe matigarĩĩte rĩrĩa ũraitũrũrĩra Jerusalemu maraakara maaku?”
9Naake akĩnjookeria atĩrĩ, “Andũ a Isiraeli na a Juda nĩmeekĩĩte ũũru mũno. Nĩmaiyũrĩĩtie bũrũri na uiti wa thakame, narĩo itũũra rĩkaaga kĩhooto o kwaga. Nĩ ũndũ moigaga atĩrĩ, ‘MWATHANI nĩatiganĩirie bũrũri o na ningĩ MWATHANI ndoonaga.’ 10Niĩ na niĩ haakwa-rĩ, ndĩkũmacaaĩra o na kana ningwo nĩ tha. Ũrĩa meekaga andũ arĩa angĩ noguo na niĩ ngũmeeka.”
11Na rĩĩrĩ, mũndũ ũrĩa wehumbĩĩte nguo cia gataani na warĩ na indo cia kwandĩka agĩcooka, agĩcookia ũhoro akiuga atĩrĩ, “Nĩndahingia ũrĩa ũkũnjĩrĩĩte.”