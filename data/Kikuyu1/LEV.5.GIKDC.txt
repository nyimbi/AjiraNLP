Maũndũ marĩa maagĩrĩirwo kũrutĩrwo magongoona ma meehia
1“Atĩrĩĩrĩ, mũndũ o wothe angĩĩtwo akaheane ũira igootiinĩ, naake aage kuumbũra ũhoro wa ũndũ ũrĩa ooneete kana akaigua-rĩ, nĩagaacookererwo nĩ ũũru ũcio eekĩĩte.
2“Mũndũ o wothe angĩhuutia kĩndũ o gĩothe kĩ mũgiro atekwenda, kwa mũhaano, kĩimba kĩa nyamũ ĩrĩ mũgiro, kana kĩa mahiũ kana kĩa nyamũ iria irĩ mũgiro iria ithiaga irĩ gĩtutu, aamenya o ũguo ũndũ ũcio eekĩĩte, arĩkoragwo na thaahu na nĩahĩtĩĩtie.
3“Mũndũ o wothe angĩhuutia kĩndũ o gĩothe kĩ mũgiro kiumanĩĩte na mũndũ atekwenda, aamenya o ũguo ũndũ ũcio eekĩĩte, arĩkoragwo ahĩtĩĩtie.
4“Mũndũ o wothe angĩĩhĩta nĩ ũndũ o wothe ataambĩĩte gwĩciiria nĩ atĩa areeka, aamenya o ũguo ũndũ ũcio eekĩĩte, arĩkoragwo ahĩtĩĩtie.
5“Hĩndĩ ĩrĩa mũndũ angĩkorwo ahĩtĩĩtie ũndũinĩ o na ũmwe wa maũndũ macio, aagĩrĩirwo nĩkuumbũra wĩhia ũrĩa eekĩĩte, 6acooke atwarĩre MWATHANI igongoona rĩa mwatĩ kana mũgoma nĩ ũndũ wa wĩhia ũcio eekĩĩte, naake mũthĩnjĩri Ngai amũhoroherie.
7“Angĩkorwo mũndũ ndangĩona mwatĩ kana mũgoma wa kũruta-rĩ, nĩareehere MWATHANI ndutuura igĩrĩ, kana ndirahũgĩ igĩrĩ ituĩke igongoona rĩa meehia macio eekĩĩte; ĩmwe ĩkorwo ĩrĩ ya igongoona rĩa meehia, nayo ĩrĩa ĩngĩ ĩkorwo ĩrĩ ya igongoona rĩa njino. 8Agĩcitwarĩre mũthĩnjĩri Ngai, naake aambe arute ĩrĩa ĩrĩ ya igongoona rĩa meehia. Amĩthiore ngingo, no ndagaatigithũkanie mũtwe na mwĩrĩ wayo, 9acooke aminjaminje thakame ĩmwe ya yo mwenainĩ wa kĩgongoona. Nayo thakame ĩyo ĩngĩ amĩite gĩtinainĩ gĩa kĩgongoona. Rĩu nĩrĩo igongoona rĩa meehia. 10Arĩĩkia gwĩka ũguo, arute ĩyo ĩngĩ ĩrĩ igongoona rĩa njino, kũringana na mawatho ma magongoona ma mũthemba ũcio. Na njĩra ĩyo mũthĩnjĩri Ngai akĩhoroherie meehia ma mũndũ ũcio, naake akĩoherwo.
11“Angĩkorwo mũndũ ndangĩona ndutuura igĩrĩ, kana ndirahũgĩ igĩrĩ cia kũruta-rĩ, nĩatware kiro ĩmwe ya mũtu ũtuĩke igongoona rĩa meehia macio eekĩĩte. Naake ndakaawĩkĩre maguta ma mĩtamaiyũ, o na kana ũbaani o na mũnyiinyi, nĩ ũndũ rĩu nĩ igongoona rĩa meehia, ti igongoona rĩa mũtu. 12Naake akĩũtwarĩre mũthĩnjĩri Ngai, naake arũme rũhĩ rũgima rwaguo rũtuĩke ũndũ wa kuonania atĩ wothe ũrutĩirwo MWATHANI, aũcinĩre kĩgongoonainĩ o ta ũrĩa igongoona rĩa mũtu rĩcinagwo. Rĩu nĩrĩo igongoona rĩa meehia. 13Na njĩra ĩyo mũthĩnjĩri Ngai akĩhoroherie meehia ma mũndũ ũcio, naake akĩoherwo. Naguo mũtu ũrĩa ũgũtigara ũtuĩke wa mũthĩnjĩri Ngai, o ta ũrĩa kũhaanaga igongoonainĩ rĩa mũtu.”
Magongoona ma kũrĩhĩra meehia
14Ningĩ MWATHANI akĩĩra Musa atĩrĩ, 15“Mũndũ o wothe angĩĩhia atekwenda na ũndũ wa kwaga kũruta indo iria niĩ MWATHANI nyamũrĩirwo, aagĩrĩirwo nĩkũndeehere ndũrũme kana thenge ĩtarĩ na kaũũgũ ĩtuĩke igongoona rĩa kũrĩhĩra ihĩtia rĩu rĩake. Thogora wayo ũũtue kũringana na gĩthimi kĩrĩa kĩiguanĩirwo. 16Ningĩ no mũhaka arute indo iria aagĩĩte kũruta, na oongerere gĩcunjĩ kĩa mĩrongo ĩĩrĩ harĩ igana gĩacio, acinengere mũthĩnjĩri Ngai. Naake mũthĩnjĩri Ngai arute nyamũ ĩyo ĩrĩ igongoona rĩa horohio ya meehia ma mũndũ ũcio, naake mũndũ ũcio akĩoherwo.
17“Mũndũ o wothe angĩĩhia atekwenda na ũndũ wa kuuna rĩathani o rĩothe rĩa maathani ma MWATHANI-rĩ, mũndũ ũcio nĩehĩĩtie, na no nginya arute thĩnjo. 18Aagĩrĩirwo nĩgũtwarĩra mũthĩnjĩri Ngai ndũrũme kana thenge ĩtarĩ na kaũũgũ ĩtuĩke igongoona rĩa kũrĩhĩra meehia. Naguo thogora wayo ũũtue ũthimĩĩtwo na gĩthimi kĩrĩa kĩiguanĩirwo. Naake mũthĩnjĩri Ngai akĩhoroherie rĩĩhia rĩa mũndũ ũcio, rĩrĩa eekĩĩte atekwenda, naake akĩoherwo. 19Rĩu nĩrĩo igongoona rĩa kũrĩhĩra meehia marĩa mũndũ ũcio eehĩirie MWATHANI.”