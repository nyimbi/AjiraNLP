1Mwathani nĩaroraga meehia maaku,
na akorwo nĩwĩrĩhagĩria, o naake Mwathani nĩakeerĩhĩria harĩ we.
2 Ohera mũndũ ũrĩa ũngĩ mahĩtia marĩa agwĩkĩĩte,
na nĩũkuoherwo meehia maaku wahooya.
3Mũndũ ahota gũkorwo araakarĩire mũndũ ũrĩa ũngĩ
no eciirie atĩ we nĩekuoherwo nĩ Mwathani?
4Mũndũ ũtarĩ tha na mũndũ ũrĩa ũngĩ-rĩ,
no ahooe ooherwo meehia maake?
5Angĩkorwo nĩekũũagĩra andũ arĩa angĩ-rĩ,
nũũ ũngĩkĩruta horohio nĩ ũndũ wa meehia maake?
6Ririkana mũthia wa muoyo waku ũgĩtigane na rũmena,
ririkana kũniinwo na gũkua, ũgĩtuĩke wa gwathĩkagĩra maathani.
7Ririkana maathani, na ndũgaakĩraakarĩre mũndũ ũrĩa ũngĩ;
ririkana kĩrĩĩkanĩro kĩa Ũrĩa Ũrĩ Igũrũ Mũno ũgĩtigane na maũndũ ma ũrimũ.
Ngarari
8Wĩrigagĩrĩrie ngarari na nĩũkwĩnyiihanyiihĩria meehia,
amu mũndũ wa maraakara nĩ we wambagĩrĩria ngarari.
9Nĩ wĩhia gũthũũkia ũraata wa andũ arĩa meendaine,
na gwĩkĩra mũrimũ wa rũmena gatagatĩinĩ ka andũ arĩa me na thaayũ.
10O ta ũrĩa mwaki wekĩrwo ngũ nyingĩ ũnenehaga,
no taguo rũng'athio rwaneneha rũreehage ngarari.
Ningĩ o ũrĩa hinya wa mũndũ ũingĩhaga,
noguo kũraakara gwake kũingĩhaga,
na o o ũrĩa ũtonga wa mũndũ ũnenehaga
noguo kũraakara gwake kũnenehaga.
11Ngarari iria ciambagĩrĩria o rĩmwe nĩireehage mbaara.
12Ũngĩhuuha gakara ka mwaki nĩgegwakana,
na ũngĩgatuĩra mata nĩgekũhora;
maũndũ macio meerĩ moimĩĩte o kanua gaaku.
Mĩario mĩũru
13 Andũ arĩa me njuukũ na arĩa maheenanagia nĩmaagĩrĩirwo nĩ kũrumwo,
amu maanathũũkangia andũ aingĩ marĩ mĩhang'oinĩ.
14Andũ a njuukũ maanathũũkia kũndũ kũingĩ,
maanahurunja andũ aingĩ,
maanathũũkangia matũũra ma bata,
na maanahurunjania mĩciĩ ya andũ atĩĩĩku.
15Andũ a njuukũ maanatũma atumia ehokeku maingatwo kuuma mĩciĩinĩ yao,
na magatuunywo indo iria marutĩire wĩra.
16Mũndũ ũrĩa ũthikagĩrĩria njuukũ ndagĩaga na ũhuurũko wa meciiria.
17Igũtha rĩa kĩboko nĩrĩimbagia harĩa kĩagũtha,
no igũtha rĩa rũrĩmĩ riunangaga mahĩndĩ.
18Andũ arĩa maanaanangwo na rũhiũ ti aingĩ
ta arĩa maaananangwo nĩ mĩario ĩtarĩ kĩene.
19Gũkena nĩ mũndũ ũrĩa ũtarĩ warĩrĩrwo mĩario ĩtarĩ kĩene,
ũrĩa ũtarĩ wakuuithio icooki rĩayo rĩtaregerũkaga,
o na ũtarĩ wohwo nĩ mĩnyororo ya yo mĩritũ.
20Amu icooki rĩayo nĩ rĩa kĩgera,
na mĩnyororo yarĩo nĩ ya gĩcango.
21Njuukũ ireehage gĩkuũ kĩũru,
no kaba gũkua gũkĩra kwarĩrĩrwo njuukũ.
22Andũ arĩa athingu matingĩhootwo nĩ njuukũ;
matingĩcinwo nĩ rũrĩrĩmbĩ rwacio.
23Andũ arĩa mahootagwo nĩcio nĩ arĩa matiganĩirie Mwathani,
rĩrĩa mwaki wa njuukũ wambĩrĩria gwakana gatagatĩinĩ kaao ndũhorekaga.
Imarũũgagĩrĩra ta mũrũũthi,
na ikamaananga ta ũrĩa ngarĩ yanangaga kĩrĩa yanyiita.
24Rora wone atĩ indo ciaku nĩwaciirigĩra wega na mĩigua,
na atĩ nĩwahingĩra betha na thahabu ciaku.
25Mĩario yaku mĩthime mũno ũkĩaria na kanua gaaku ũtũme.
26Wĩmenyerere ndũkanaae gũkaahang'ũka mĩarioinĩ yaku,
ũgũe mbere ya thũ yaku ĩrĩa ĩikaire ĩkuoheetie ũhigũke.