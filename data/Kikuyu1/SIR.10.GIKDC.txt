1Mũtongoria mũũgĩ nĩarutaga andũ aake,
na ũtongoria wa mũndũ wĩ na ũmenyo nĩwathĩkagĩrwo wega.
2Anene arĩa mathuurĩĩtwo nĩ mũtongoria makoragwo matariĩ taake,
na andũ a bũrũri makĩhaanaga ta mũtongoria wao.
3Mũthamaki ũtarĩ na ũmenyo aniinaga andũ aake,
no mũthamaki mũũgĩ akũragia itũũra rĩake.
4Wathani wa thĩ ũkoragwo wĩ mookoinĩ ma Mwathani,
na anenehagia mũndũ ũrĩa mwagĩrĩru mahindainĩ marĩa maagĩrĩru.
5Ũhootani wa mũndũ ũkoragwo wĩ mookoinĩ ma Mwathani,
na aũnengeraga mũnene o ũrĩa we angĩenda.
Mwĩtĩĩo
6Ndũkaae kũraakarĩra mũndũ tondũ wa kaũndũ kaniini
na ndũgeeke ũndũ tondũ wa kuona mwĩtĩĩo waku ta ũirĩĩtwo.
7Mwĩtĩĩo na kwaga kĩhooto nĩithũirwo nĩ Mwathani o na andũ.
8Ũthamaki uumaga kũrĩ arĩa marathana ũgathiĩ kũrĩ andũ angĩ
tondũ wa wagi wa ihooto, mwĩtĩĩo na ũtonga.
9Mũndũ na nĩ rũkũngũ na mũhu-rĩ, angĩgĩĩtĩĩa tondũ wa kĩĩ?
Mwĩrĩ wake ũkoragwo ũkĩbutha o na arĩ muoyo.
10Mũrimũ mũtũũru nĩũrigithagia athondekani;
na ũrĩa ũrathana ũũmũũthĩ, rũũciũ agaakorwo arĩ kĩimba.
11Mũndũ aakua-rĩ agayanagwo nĩ mũthũa, na igunyũ
na tũnyamũ tũrĩa tũkoragwo tĩĩriinĩ.
12Kwĩyeheria harĩ Mwathani nĩkĩo kĩambĩrĩria kĩa mwĩtĩĩo wa mũndũ,
ngoro yake ĩgakorwo yehereire Mwathani.
13Mwĩtĩĩo nĩguo kĩhumo kĩa meehia,
na mũndũ ũrĩa ũũrũmagia akoragwo aiyũirwo nĩ meehia,
kwoguo Mwathani nĩareeheire andũ amwe iherithia inene na akĩmaniina biũ.
14 Mwathani nĩehereetie anene kuuma itĩinĩ ciao,
ageekĩra andũ ahooreri itĩinĩ icio.
15Mwathani nĩamunyĩĩte ndũũrĩrĩ na mĩri
agacookia andũ ahooreri handũ haacio.
16Mwathani nĩathũũkangĩĩtie mabũrũri ma ndũũrĩrĩ,
nĩamathũũkangĩĩtie nginya mĩthingi yamo.
17Nĩathũũkangĩĩtie mamwe akamaniina biũ
atĩ matingĩririkanwo thĩinĩ wa thĩ.
18Mũũmbi ndeendaga mũndũ etĩĩe,
kana mũndũ ũrĩa ũciarĩĩtwo nĩ mũtumia agĩe na maraakara marĩa mooru mũno.
Andũ arĩa maagĩrĩirwo nĩgũtĩĩo
19Nĩ kĩũmbe kĩrĩkũ kĩagĩrĩirwo nĩkũheeo gĩtĩĩo?
Nĩ mũndũ.
Mũndũ ũrĩkũ?
Mũndũ ũrĩa ũtĩĩĩte Mwathani.
Nĩ kĩũmbe kĩrĩkũ gĩtaagĩrĩirwo nĩkũheeo gĩtĩĩo?
Nĩ mũndũ.
Nĩ Mũndũ ũrĩa ũtahingagia maathani ma Mwathani.
20Mũtongoria wa andũ arĩa makoragwo manyiitanĩire hamwe-rĩ, nĩagĩrĩirwo kũheeo gĩtĩĩo.
Kwoguo Mwathani atĩĩaga arĩa mamũtĩĩaga.
21Gũtĩĩa Mwathani nĩkuo kĩambĩrĩria kĩa ũhootani;
ngarari na mwĩtĩĩo nĩcio kĩambĩrĩria gĩa kũhootwo.
22Andũ arĩa itonga, arĩa me ngumo, na arĩa athĩinĩ-rĩ,
kũhe Mwathani gĩtĩĩo nĩguo mwĩtĩĩo wao.
23Nĩ ũũru kwaga kũhe mũndũ mũthĩĩni wĩ na ũũgĩ gĩtĩĩo,
na nĩ ũũru kũhe mũndũ mwĩhia gĩtĩĩo.
24Andũ arĩa me igweta, atuanĩri na aathani nĩmaheagwo gĩtĩĩo,
na oothe gũtirĩ mũnene gũkĩra mũndũ ũrĩa ũheete Mwathani gĩtĩĩo.
25Ndungata njũgĩ nĩrĩtungatagĩrwo nĩ andũ matarĩ ndungata,
na mangĩkorwo marĩ oogĩ matingĩng'oong'oora.
Kwĩnyiihia na kwĩhe gĩtĩĩo
26Rĩrĩa ũkũruta wĩra waku ndũkaae kuonania ũũgĩ waku,
na ndũkaae gwĩkumia hĩndĩ ĩrĩa wĩ na thĩĩna.
27Nĩ kaba kũruta wĩra, ũkorwo wĩ na indo nyiinyi gũkĩra iria ũngĩbatara,
gũkĩra kũũrũũra ũgĩĩtĩĩaga na ndũrĩ o na gĩa kũrĩa.
28Mwana wakwa, wĩgooce na wĩnyiihie
na wĩtũũgĩrie kũringana na ũrĩa wee ũigana.
29Mũndũ ũrĩa wĩhĩtagĩria-rĩ, nũũ ũngĩmũtua atĩ nĩ mũthingu?
Nũũ ũngĩhe gĩtĩĩo mũndũ wĩimĩĩte gĩtĩĩo?
30Mũndũ mũthĩĩni aheagwo gĩtĩĩo nĩ tondũ wa ũũgĩ wake,
no mũndũ gĩtonga aheagwo gĩtĩĩo tondũ wa ũtonga wake.
31Mũndũ ũheetwo gĩtĩĩo e mũthĩĩni-rĩ,
ĩ angĩtonga aheeo gĩtĩĩo kĩigana atĩa?
Naake mũndũ angĩimwo gĩtĩĩo e gĩtonga-rĩ,
ĩ angĩthĩĩna aimwo gĩtĩĩo atĩa?