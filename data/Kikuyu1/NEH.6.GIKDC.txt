Nehemia gũciirĩrwo kũũragwo
1Na rĩĩrĩ, Sanibalati, Tobia, Geshemu ũcio Mũarabu, o na thũ iria ingĩ ciitũ, magĩkĩmenyithio atĩ nĩtwarĩĩkĩĩtie gwaka rũthingo na hatiarĩ ithenya o na rĩmwe rĩatigarĩĩte. O na kũhaana o ũguo-rĩ, tũtiakoreetwo twĩkĩrĩĩte ihingo. 2Tondũ ũcio Sanibalati na Geshemu makĩndekanĩria atĩ tũcemanie gatũũrainĩ kamwe ga tũtũũra twa bũrũri ũrĩa mwaraganu wa Ono. No rĩĩrĩ, o meendaga kũngera ngero. 3Na niĩ ngĩmarekeria andũ makeerwo ũũ: “Nĩndĩraruta wĩra wa bata mũno, na ndigũikũrũka kũu. Ndingĩhota gũtiganĩria wĩra atĩ nĩguo njũke tuonane.”
4Nao makĩndekeria andũ mahinda mana makĩnjĩĩraga ndũmĩrĩri o ta ya mbere, na niĩ ngamacookagĩria macookio o ta marĩa ndacookeetie rĩa mbere.
5Hĩndĩ ĩyo Sanibalati akĩndekeria ndungata ĩmwe yake ihinda rĩa gataano ĩ na marũa mataarĩ matume 6maandĩkĩĩtwo ũũ:
“Atĩrĩĩrĩ Nehemia, nĩmenyithĩĩtio nĩ Geshemu atĩ kwĩ na mũhuuhu ũrathiĩ na mbere gatagatĩinĩ ka ndũũrĩrĩ iria itũkuhĩrĩirie, atĩ wee o na Ayahudi nĩmũthondekeete ndundu ya kũremera mũthamaki na nĩkĩo mũraaka rĩngĩ rũthingo rwa itũũra rĩĩrĩ. Ningĩ Geshemu nĩathiĩte na mbere kuuga atĩ wee nĩũrenda gwĩtua mũthamaki. 7Ningĩ nĩũhaarĩirie anabii amwe kũu Jerusalemu moige atĩ wee nĩ we mũthamaki wa Juda. Na rĩu mũthamaki no eende kũmenya ũhoro ũcio wega. Na tondũ ũcio gĩũke twaranĩrie ũhoro ũcio.”
8Ngĩcooka ngĩtũmĩra Sanibalati ndũmĩrĩri ĩno: “Atĩrĩĩrĩ, Sanibalati, ũhoro ũcio wothe uugĩĩte nĩ wa maheeni. Maũndũ macio moothe nĩ we mwene wĩtungĩire.”
9Andũ acio meendeete gũtũmakia nĩguo tũtiganĩrie wĩra wa mwako. Ngĩkĩhooya ihooya rĩĩrĩ, “Ndagũthaitha Ngai njĩkĩra hinya!”
10Na rĩĩrĩ, ngĩgĩthiĩ mũciĩ gwa Shemaia, mũrũ wa Delaia na mũcũkũrũ wa Mehetabeli, ngĩmũkora ahingĩirwo gwake nyũmba, akĩnjĩĩra atĩrĩ, “Reke niĩ nawe tũthiĩ tũkehithe o Handũ Harĩa Hatheru Mũno ha Hekaarũ na tũhinge mĩrango, nĩ ũndũ andũ acio nĩmegũũka gũkũũraga na megũũka ũtukũ.”
11Na niĩ ngĩmũcookeria atĩrĩ, “Ndirĩ kĩguoya gĩa kũũra na gũthiĩ kwĩhitha. Ũgwĩciiria atĩ no honokie muoyo wakwa na ũndũ wa kwĩhitha Hekaarũinĩ? Ũguo ndigwĩka.”
12Ngĩciiria ũhoro ũcio, ngĩgĩtaũkĩrwo atĩ ti Ngai warĩĩtie na Shemaia, no nĩkũhakwo aahakĩĩtwo nĩ Tobia na Sanibalati nĩguo anjiguithie guoya.
13Nao maamũhakĩĩte nĩguo anjiguithie guoya njĩhie, naguo ũndũ ũcio ũgĩtuĩke wa gũthũũkĩria rĩĩtwa o na wa kũũmenithia.
14Ngĩkĩhooya ihooya rĩĩrĩ, “Ndagũthaitha Ngai ũririkane Tobia na Sanibalati ũrĩa meekĩĩte na ũmaherithie. Ningĩ o na ũherithie Noadia mũnabii mũndũ wa nja ũcio, o na anabii acio angĩ, mageragia kũnjiguithia guoya.”
Kũrĩĩkia wĩra
15Naguo wĩra wothe wa gwaka rũthingo rũu ũkĩrĩĩka mũthenya wa mĩrongo ĩĩrĩ na ĩtaano wa mweri wa Eluli. Wĩra ũcio wothe twaũrutire na mĩthenya mĩrongo ĩtaano na ĩĩrĩ. 16Rĩrĩa thũ ciitũ ciothe iria ciarĩ ndũũrĩrĩinĩ iria ciatũkuhĩhĩirie ciaiguire ũrĩa wĩra ũcio warutĩkĩĩte ikĩmaka mũno. Wĩra ũcio wothe watuĩkire wa kũmakania nĩ ũndũ o mũndũ wothe eetĩkĩĩtie atĩ warutĩkire nĩ ũndũ wa ũteithio wa Ngai.
17Ningĩ matukũinĩ macio atongoria a Ayahudi maatũire maandĩkanagĩra marũa na Tobia. 18Na rĩĩrĩ, kũu Juda andũ nĩmeehĩtĩĩte atĩ makorwo mwena wake, nĩ ũndũ Shekania mũrũ wa Ara aarĩ mũthoniwe. Naake Noadia mũrũ wa Jehohanani aahikĩĩtie mwarĩ wa Meshulamu mũrũ wa Berekia. 19Na rĩĩrĩ, andũ nĩmaagaathagĩrĩria Tobia mũno nĩ ũndũ wa ciĩko njega iria eekaga o na makamwĩraga ũrĩa wothe ndoigaga. Naake Tobia agĩikara akĩnyandĩkagĩra marũa ma kũnjiguithia guoya.