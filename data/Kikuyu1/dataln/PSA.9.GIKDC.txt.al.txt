1  Nĩngũgũcookeria ngaatho MWATHANI na ngoro yakwa yothe; nĩngũgana maũndũ moothe ma magegania marĩa wĩkĩĩte. 

2  Nĩngũkena o na njanjamũke nĩ ũndũ waku; nĩngũina ngĩgoocaga rĩĩtwa rĩaku, wee Ũrĩ Igũrũ Mũno, 

3  nĩ ũndũ rĩrĩa thũ ciakwa, ciaturumana na ũthiũ waku, ihũndũkaga ikagũa thĩ na mũnduru igakua. 

4  Nĩũtiirĩrĩire kĩhooto gĩakwa ũikarĩire gĩtĩ gĩaku kĩa ũthamaki ũgĩtuithania ciira ũtekuogomia kĩhooto. 

5  Ndũũrĩrĩ nĩũcirũithĩĩtie, nao andũ arĩa ooru nĩũmaharaganĩĩtie, namo marĩĩtwa maao ũkamatharia nginya tene na tene. 

6  Thũ ciitũ nĩũciniinĩĩte nginya tene na tene; kũririkanwo itikaaririkanwo o na rĩ; matũũra maacio namo nĩũmaanangĩĩte. 

7  No MWATHANI egũtũũra aikarĩire gĩtĩ kĩa ũthamaki nginya mĩndĩ na mĩndĩ o gĩtĩ kĩrĩa ahaarĩirie gĩa gũciirithanĩria. 

8  We nĩ we ũtuagĩra thĩ na kĩhooto, andũ nao akamatuithania hatarĩ ekuonera. 

9  MWATHANI-rĩ, nĩ we handũ ha gwĩtharagĩrwo nĩ arĩa mahinyĩrĩirio; nĩ we handũ ha kũũragĩrwo hĩndĩ ya thĩĩna. 

10  Arĩa mooĩ rĩĩtwa rĩaku nĩ we marĩhokaga, tondũ, wee MWATHANI, ndũrĩ watiganĩria arĩa magũcaragia. 

11  Inaai mũgĩkumagia MWATHANI ũrĩa ũtũũraga Zayuni; ciĩko ciake-rĩ, ciganĩreei andũ oothe. 

12  Nĩ ũndũ Ngai ũrĩa ũrĩhagĩria arĩa maranyariirĩka ndariganagĩrwo nĩ o; mũkayo wa arĩa marathĩĩnĩka nĩaũririkanaga. 

13  MWATHANI, nginyĩria wega waku! Tarora wone mĩnyamaaro ĩrĩa ndeehithĩirio nĩ thũ ciakwa! Nĩ we ũnjoyaga na igũrũ ũkandũũgia ihingo cia gĩkuũ, 

14  nĩguo ng'ane ngumo yaku yothe na njanjamũke ndĩ o ihingoinĩ cia Zayuni nĩ ũndũ wa ũrĩa honokeetio nĩ we. 

15  Ndũũrĩrĩ nĩigũĩte irimainĩ o rĩrĩa irenjeete magũrũ maacio nĩmagwatie nĩ mũtego o ũrĩa irategeete. 

16  MWATHANI nĩemenyithanĩĩtie, na nĩatuithanĩĩtie ciira; arĩa ooru nĩagwatie nĩ ciĩko ciao eene. 

17  Andũ arĩa ooru makaarĩĩkĩrĩria kwa arĩa akuũ; kũu nokuo ndũũrĩrĩ ciothe iria iriganagĩrwo nĩ Ngai igaathiĩ. 

18  Nĩ gũkorwo andũ arĩa mabataire matigũtũũra mariganĩire; mwĩhoko wa arĩa athĩĩni naguo ndũgũtũũra wagithĩĩtio kĩene. 

19  Arahũka, MWATHANI! Ndũkaareke hinya wa mũndũ ũtũũgĩre; reke ndũũrĩrĩ ituĩrwo o maithoinĩ maaku. 

20  Ciĩkĩre guoya, MWATHANI! Reke ndũũrĩrĩ imenye atĩ cio no andũ.

