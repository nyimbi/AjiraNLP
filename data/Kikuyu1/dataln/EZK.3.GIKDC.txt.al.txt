1   Ningĩ agĩthiĩ na mbere akĩnjĩĩra atĩrĩ, “Mũrũ wa mũndũ, rĩa kĩrĩa ũraheeo. Rĩa ibuku rĩu rĩa gĩkũnjo, ũcooke ũthiĩ ũkaarĩrie andũ a Isiraeli.” 

2  Ngĩgĩathamia kanua gaakwa, naake akĩĩnengereria ibuku rĩu rĩa gĩkũnjo ndĩrĩrĩe. Agĩkĩnjĩĩra atĩrĩ, 

3  “Mũrũ wa mũndũ, rĩa ibuku rĩu rĩa gĩkũnjo ndakũhe, ũrĩrĩe nginya ũhũũne.” Na niĩ ngĩrĩrĩa; na rĩĩrĩ, rĩrĩ kanua rĩarĩ na mũrĩo ta ũũkĩ. 

4  Agĩcooka akĩnjĩĩra atĩrĩ, “Mũrũ wa mũndũ, umagara ũthiĩ kũrĩ andũ a Isiraeli ũkamahe ndũmĩrĩri ciakwa. 

5  Ndiragũtũma kũrĩ rũũrĩrĩ rwaragia rũthiomi rũgeni na rũritũ; ndĩragũtũma kũrĩ o andũ a Isiraeli. 

6  Ndiragũtũma kũrĩ ndũũrĩrĩ iria ciaragia thiomi nditũ ũtooĩ. Korwo nĩcio ndĩragũtũma kũrĩ cio, no ikũigue. 

7  No-rĩ, Aisiraeli matiĩhaarĩirie gũgũthikĩrĩria o ta ũrĩa mateendeete kũigua ngĩmaarĩria, nĩ gũkorwo oothe nĩ andũ aritũ ngoro o na andũ oomũ ciongo. 

8  Nĩndĩromia kĩongo gĩaku na nĩngũũmia ngoro yaku nĩguo ũhote kũng'ethanĩra nao. 

9  Nĩngũtũma ũũmie kĩongo gĩaku kũmakĩra . Atĩrĩĩrĩ, ndũkaametigĩre o na kana ũmakio nĩ ithiithi ciao o na harĩa marĩ rũũrĩrĩ rwa andũ aremi.” 

10  Ningĩ akĩnjĩĩra atĩrĩ, “Mũrũ wa mũndũ, ũhoro wakwa wothe ũrĩa ngũkũhe, ũũige ngoroinĩ na ũwĩciiragie. 

11  Ũkĩra ũthiĩ kũrĩ andũ aanyu arĩa maatahirwo ũmaarĩrie, o na maakorwo nĩmekwenda kana matikwenda gũgũthikĩrĩria, ũmeere atĩrĩ, ‘Niĩ MWATHANI Ngai ngũmwĩra ũũ na ũũ.’ ” 

12  Naake roho akĩnjoya na igũrũ, ngĩcooka ngĩigua mũgambo ta wa gĩthingithia kĩnene na thuutha wakwa ũkiuga atĩrĩ, “Riiri wa MWATHANI ũrĩa ũrĩ igũrũ ũrogoocwo.” 

13  Naguo mũgambo ũcio ndaiguire, warĩ wa mathagu ma ciũmbe iria irĩ muoyo makĩringaringana o na wa magũrũ marĩa mahaanaga ta ma ngaari maatwaranaga na ciũmbe icio na warĩ ta mũrurumo wa gĩthingithia kĩnene mũno. 

14  Roho agĩcooka akĩnjoya na igũrũ akĩndwara kũndũ kũraaya, na niĩ ngĩthiĩ njiguĩte ũũru ngoro na ndaakarĩĩte; no rĩĩrĩ, ngĩiyũrwo nĩ hinya wa MWATHANI mũno. 

15  Ngĩgĩkinya Teli Abibu kũrĩ andũ arĩa maatahĩĩtwo arĩa maatũũraga gũkuhĩ na rũũĩ rwa Kebari, ngĩikarania hamwe nao mĩthenya mũgwanja makĩĩte nĩ ũndũ wa ũrĩa ndarĩĩkĩĩtie kuona na kũigua. Ezekieli gũtuuo mũrori wa Aisiraeli (Eze 

33  .

1  -

9  ) 

16  Mĩthenya ĩyo mũgwanja yathira-rĩ, MWATHANI akĩnjarĩria akĩnjĩĩra atĩrĩ, 

17  “Mũrũ wa mũndũ, nĩngũtuĩte mũrori wa andũ a Isiraeli. Rĩrĩa waigua ndũmĩrĩri ciumĩĩte kanua gaakwa-rĩ, nĩũrĩmamenyithagia handũinĩ haakwa. 

18  Ingĩĩra mũndũ mwĩhia, ‘Wee nĩũgũkua,’ nawe wage kũmũkaania na kũmwarĩria nĩ geetha arũnge mĩtugo yake ĩrĩa mĩũru nĩguo atũũre muoyo-rĩ, hatirĩ nganja mũndũ ũcio nĩegũkua nĩ ũndũ wa meehia macio maake. No nĩ we ngooria gĩkuũ kĩu gĩake. 

19  No rĩĩrĩ, ũngĩkaania mũndũ ũcio mwĩhia naake aage gũtigana na wĩhia wake o na mĩtugo ĩyo yake mĩũru-rĩ, ti itherũ nĩegũkua nĩ ũndũ wa meehia maake. No wee nĩũgũkorwo ũhonokeetie muoyo waku. 

20  Mũndũ mũthingu angĩtigana na ũthingu wake, eeke ũndũ mũũru na niĩ ndĩmũnyiitithie na mũtego-rĩ, o naake nĩegũkua; na tondũ ndũigana kũmũkaania nĩegũkua nĩ ũndũ wa wĩhia ũcio wake, na mawega marĩa eekĩĩte matikaaririkanwo. No rĩĩrĩ, nĩ we ngooria gĩkuũ kĩu gĩake. 

21  Na mwena ũrĩa ũngĩ ũngĩkaania mũndũ mũthingu nĩ geetha ndakeehie, naake aage kwĩhia, mũndũ ũcio mũthingu nĩegũtũũra muoyo tondũ nĩũmũkaanĩĩtie. Na we nĩũgũkorwo ũhonokeetie muoyo waku.” Ezekieli kũhingwo mĩario 

22  Ningĩ ngĩiyũrwo nĩ hinya wa MWATHANI , naake akĩnjĩĩra atĩrĩ, “Ũkĩra ũthiĩ gĩtuambainĩ, na kũu nĩkuo ndĩaria nawe.” 

23  Ngĩgĩũkĩra ngĩthiĩ gĩtuambainĩ kĩu kĩaraganu, ngĩona riiri wa MWATHANI o ta ũrĩa ndawoneete kũu rũũĩinĩ rwa Kebari, na niĩ ngĩĩgũithia ndoreetie ũthiũ thĩ. 

24  No Roho agĩtoonya thĩinĩ wakwa akĩndũũgamia. Akĩnjarĩria akĩnjĩĩra atĩrĩ, “Thiĩ ũkehingĩre nyũmba yaku thĩinĩ. 

25  Mũrũ wa mũndũ, nĩũgũthaywo na mĩkanda na ndũhota gũcooka gũtukana na andũ arĩa angĩ. 

26  Nĩngũtũma rũrĩmĩ rwaku rũnyiitane na kĩni gĩaku, ũkĩremwo nĩkwaria na ndũhota gũcooka kũmakaania nĩ gũkorwo nĩ rũũrĩrĩ rwa andũ aremi. 

27  No rĩrĩa ngaakwarĩria nĩngaakũhingũra mĩario na nĩũkaamahe ndũmĩrĩri ciakwa, niĩ MWATHANI Ngai, ũmeere atĩrĩ, ‘Mũndũ ũrĩa ũkwenda gũthikĩrĩria nĩathikĩrĩrie; na wa kũrega kũigua, nĩarege.’ Tondũ nĩ rũũrĩrĩ rwa andũ aremi.”

