36  .

8  -

38  ) 

1  “Ningĩ ũthondeke Hema ĩrĩa nyamũre, Hema ya gũtũnganwo na itambaya ikũmi ithondekeetwo na gataani ĩrĩa njega ĩtumĩĩtwo na guoya wa rangi wa mburuu, babũ, na mũtuune. Na ũgemie itambaya icio na mĩcoro ya ciũmbe iria irĩ mathagu ĩtumĩĩtwo nĩ mũndũ mũũhĩgĩrĩru wĩrainĩ ũcio. 

2  Itambaya icio no mũhaka ikorwo ciiganaine o gĩtambaya gĩkorwo kĩrĩ na ũraihu wa mita ikũmi na igĩrĩ, na wariĩ wa mita igĩrĩ. 

3  Itambaya ithaano ũcinyitithanie hamwe ituĩke kĩmwe, na wĩke o ro ũguo na icio ingĩ ithaano. 

4  Ũcooke ũthondeke ciana na gĩtambaya kĩa rangi wa mburuu, ũcitumĩrĩre mĩthiainĩ ya itambaya icio inyiitithanĩĩtio. 

5  Ũtumĩrĩre ciana mĩrongo ĩtaano gĩtambayainĩ kĩmwe, o na ũtumĩrĩre ciana ingĩ mĩrongo ĩtaano mwenainĩ wa gĩtambaya kĩu kĩngĩ gĩa keerĩ, nacio ciana icio ciikare iringaine. 

6  Ũcooke ũthondeke ngathĩka mĩrongo ĩtaano cia thahabu cia kũnyiitithania itambaya icio, nĩguo hema ĩyo ya gũtũnganwo ĩtuĩke kĩndũ o ro kĩmwe. 

7  “Ningĩ ũthondekere Hema ĩyo kĩandarũũa gĩa kũmĩhumbĩra, ũgĩthondeke na itambaya ikũmi na kĩmwe ithondeetwo na guoya wa mbũri. 

8  Ciothe ũcithondeke ciiganaine irĩ na ũraihu wa mita ikũmi na ithatũ na wariĩ wa mita igĩrĩ. 

9  Ũcooke ũtumanĩrĩrie ithaano ituĩke kĩndũ kĩmwe, nacio icio ingĩ ithathatũ ũcitumanĩrĩrie ituĩke kĩndũ kĩmwe. Nakĩo gĩtambaya gĩa gatandatũ ũgĩkũnje mwena wa na mbere wa Hema. 

10  Ningĩ ũtumĩrĩre ciana mĩrongo ĩtaano mũthiainĩ wa itambaya cia mbere, na ingĩ mĩrongo ĩtaano mũthiainĩ wa itambaya icio ingĩ. 

11  Ũcooke ũthondeke ngathĩka mĩrongo ĩtaano cia gĩcango ũciĩkĩre cianainĩ icio nĩ geetha ũnyiitithanie itambaya icio nĩguo hema ĩyo ĩtuĩke kĩndũ kĩmwe. 

12  Nakĩo kĩnuthu gĩa gĩtambaya kĩrĩa gĩgũtigara ũgĩcuurie na mwena wa na thuutha wa Hema ĩyo. 

13  Nacio cenitimita mĩrongo ĩtaano iria igũtigara o mwena nĩ ũndũ wa itambaya icio kũraiha-rĩ, ũcicuurie mĩenainĩ ya gĩikaro kĩu nĩguo ikĩhumbĩre. 

14  “Na ũthondekere hema ĩyo ciandarũũa igĩrĩ cia kũmĩhumbĩra; kĩmwe kĩa njũũa cia ndũrũme itobokeetio rangiinĩ mũtuune igatunĩha, na kĩrĩa kĩngĩ kĩa njũũa irĩa njega gĩa kũigĩrĩrwo igũrũ rĩa kĩu kĩngĩ. 

15  “Ningĩ ũthondekere Hema ĩyo mbaaũ cia mũgaa cia kũmĩrũũgamia. 

16  O rũbaaũ rũkorwo rũrĩ na ũraihu wa mita inya na wariĩ wa cenitimita mĩrongo ĩtandatũ na ithathatũ, 

17  na o rũbaaũ rũgĩe na ihoce igĩrĩ cia gũcinyiitithania. Mbaaũ ciothe cia Hema ĩyo igĩe na ihoce icio. 

18  Ũthondeke mbaaũ mĩrongo ĩĩrĩ cia mwena wa na kĩanda wa Hema ĩyo, 

19  na ũcithondekere njikarĩro mĩrongo ĩna cia betha, o rũbaaũ rũgĩe na njikarĩro igĩrĩ cia kũnyiitĩrĩra ihoce cierĩ. 

20  Ningĩ mwena wa na rũgongo wayo ũũthondekere mbaaũ mĩrongo ĩrĩ 

21  na njikarĩro mĩrongo ĩna cia betha, o rũbaaũ rũgĩe na njikarĩro igĩrĩ. 

22  Ningĩ mwena wa na thuutha wa Hema ĩyo, nĩguo mwena wa na ithũĩro, ũthondekere mbaaũ ithathatũ, 

23  na ũthondekere mbaaũ igĩrĩ cia koona. 

24  Mbaaũ icio cia koona ikorwo inyiitithanĩĩtio gĩtinainĩ na ithiĩ inyiitithanĩĩtio o ro ũguo nginya igũrũ. Nacio mbaaũ icio cierĩ cia koona cierĩ igaathondekwo o ro ũguo. 

25  Kwoguo hagaakorwo na mbaaũ inyaanya na njikarĩro ikũmi na ithathatũ cia betha, o rũbaaũ rũrĩ na njikarĩro igĩrĩ. 

26  “Ningĩ ũcooke ũthondeke mĩgamba ikũmi na ĩtaano ya mũtĩ wa mũgaa, ĩtaano yayo ĩtuĩke ya kũnyiita mbaaũ cia mwena ũmwe wa Hema ĩyo, 

27  ĩngĩ ĩtaano ya kũnyiita cia mwena ũrĩa ũngĩ, na ĩyo ĩngĩ ĩtaano ya kũnyiita mbaaũ cia mwena wa na thuutha ũrĩa ũroreete na ithũĩro. 

28  Naguo mũgamba wa gatagatĩ, ũrĩa ũgwĩkĩrwo gatagatĩ ka mbaaũ icio, ũtuĩkanĩrie gatagatĩ gaacio kuuma mũthia ũmwe wa Hema ĩyo kinya ũrĩa ũngĩ. 

29  Ũcooke ũhumbĩre mbaaũ icio na thahabu na ũciharũkie icũhĩ cia thahabu cia kũharũkio mĩgamba ĩyo ĩrĩa o nayo ũkũmĩhumbĩra na thahabu. 

30  Na ũmenyerere ũthondeke Hema ĩyo ta ũrĩa ndĩrakuonia gũũkũ kĩrĩmainĩ. 

31  “Ningĩ ũtume mbathiya ya kũhakania, ũmĩtume na guoya wa rangĩ wa mburuu, babũ, na mũtuune, na gataani ĩrĩa njega, na ũmĩgemie na mĩcoro ya ciũmbe iria irĩ mathagu. 

32  Ũcooke ũmĩcuurie itugĩinĩ inya cia mũtĩ wa mũgaa ihumbĩrĩĩtwo na thahabu, na ciĩkĩrwo tũhocio twa thahabu, icooke irũũgamio njikarĩroinĩ inya cia betha. 

33   Nayo mbathiya ĩyo ũmĩcuurie gathĩkainĩ irĩa irĩ igũrũ mwena wa na thĩinĩ wa Hema ĩyo, narĩo Ithandũkũ rĩa Kĩrĩĩkanĩro rĩrĩ na ihengere iria igĩrĩ cia mahiga ũrĩige na thuutha wa mbathiya ĩyo. Nayo ĩhakanie Handũ Harĩa Hatheru na Harĩa Hatheru Mũno. 

34  Ũcooke ũkunĩke Ithandũkũ rĩa Kĩrĩĩkanĩro. 

35  Naho hau nja ya Handũ Harĩa Hatheru Mũno ũige meetha na mwana wa na rũgongo wa Hema, naguo mũtĩ wa gũcuuria mataawa ũũige mwena wa na kĩanda. 

36  “Naguo mũromo wa Hema ĩyo, ũthondekere mbathiya ya gataani ĩrĩa njega ĩtumĩĩtwo na guoya wa rangi wa mburuu, babũ, na mũtuune, na ĩgemeetio. 

37  Ningĩ mbathiya ũmĩthondekere itugĩ ithaano cia mũgaa, ũcihumbĩre na thahabu na ũciĩkĩre tũhocio twa thahabu; itugĩ icio ũcithondekere njikarĩro ithaano cia gĩcango.

