1  “Andĩkĩra mũraika wa kanitha ũrĩa wĩ Saride atĩrĩ: “Ũrĩa wĩ na maroho mũgwanja ma Ngai, o na njata mũgwanja ekuuga atĩrĩ: Nĩnjũũĩ ciĩko ciaku; nĩũganagwo atĩ wĩ muoyo, o na gũtuĩka wĩ mũkuũ! 

2  Arahũka wĩkĩre hinya kĩrĩa gĩtigarĩĩtie o haniini gĩkue, nĩ amu nĩnyoneete atĩ ciĩko ciaku ti njega biũ maithoinĩ ma Ngai wakwa. 

3   Ririkana ũrĩa warutirwo na ũrĩa waiguire; athĩkĩra maũndũ macio na wĩrire. Waga kwarahũka, ngũũka ta mũici, na ndũrĩmenya nĩ thaa ĩrĩkũ ndĩgũkorerera. 

4  Kũu Saride kũrĩ na andũ matarĩ aingĩ matahakĩĩte nguo ciao gĩko. Acio magaatwaranaga na niĩ mehumbĩĩte nguo cia rangi mwerũ amu nĩmaagĩrĩire. 

5   Mũndũ ũrĩa ũkũhootana nĩakaahumbwo nguo cia rangi mwerũ na ndigaathengia rĩĩtwa rĩake kuuma ibukuinĩ rĩa muoyo. Nĩngoimbũra rĩĩtwa rĩake mbere ya Awa, o na mbere ya araika aake. 

6  “Ũrĩa wĩ na matũ nĩakĩigue ũrĩa Roho areera makanitha! Ndũmĩrĩri kũrĩ kanitha wa Filadelifia 

7   “Andĩkĩra mũraika wa kanitha ũrĩa ũkoragwo Filadelifia atĩrĩ: “Ũrĩa mũtheru na wa ma, ũrĩa wĩ na cabi ĩrĩa yarĩ ya Daudi, ũrĩa ũhingũraga na gũtirĩ ũngĩhinga, na ahinga gũtirĩ ũhingũraga ekuuga atĩrĩ: 

8  Nĩnjũũĩ ciĩko ciaku. Atĩrĩĩrĩ, nĩngũhingũrĩire mũrango ũrĩa gũtarĩ mũndũ ũngĩhota kũũhinga. Nĩnjũũĩ atĩ hinya waku no mũniini, no nĩwahingirie wendi wakwa, ningĩ ũtũũraga wĩ mwĩhokeku. 

9   Tathikĩrĩria! Andũ a thunagogi ya Caitaani, andũ a maheeni arĩa moigaga atĩ nĩ Ayahudi na ti Ayahudi, nĩngũtũma mooke mainamĩrĩre mbere ya magũrũ maaku, mamenye atĩ ndũũraga ngwendeete. 

10  Tondũ wa kũhingia watho wakwa wa gũkirĩrĩria, nĩngũkũgitĩra kuuma kũrĩ ihinda rĩa thĩĩna rĩrĩa rĩrooka thĩinĩ wa thĩ yothe kũgeria andũ oothe arĩa matũire kuo. 

11  Ndĩrooka o ro narua; rũmia wega kĩrĩa wĩ nakĩo, nĩguo gũtikaagĩe mũndũ ũrĩgũtuunya thũmbĩ yaku. 

12   Ũrĩa ũkũhootana nĩngaamũtua gĩtugĩ thĩinĩ wa Hekaarũ ya Ngai wakwa, na ndarĩ hingo akoima kuo. Nĩngaamwandĩka rĩĩtwa rĩa Ngai wakwa o na rĩĩtwa rĩa itũũra rĩa Ngai wakwa, nĩrĩo Jerusalemu ĩrĩa njerũ, ĩrĩa ĩgaikũrũka kuuma igũrũ kwa Ngai wakwa. O na nĩngaamwandĩka rĩĩtwa rĩakwa rĩrĩa rĩerũ. 

13  “Ũrĩa wĩ na matũ, nĩakĩigue ũrĩa Roho areera makanitha! Ndũmĩrĩri kũrĩ kanitha wa Laodikia 

14   “Andĩkĩra mũraika wa kanitha ũrĩa wĩ Laodikia atĩrĩ: “Ameni, mũira ũrĩa mwĩhokeku na wa ma, o we kĩambĩrĩria gĩa kĩrĩa gĩothe kĩombirwo nĩ Ngai ekuuga atĩrĩ: 

15  Nĩnjũũĩ ciĩko ciaku; nĩnjũũĩ atĩ ndũrĩ mũhiũ na ndũrĩ mũhoro! Naarĩ korwo wĩ mũhiũ kana mũhoro! 

16  Kwoguo tondũ wĩ mũraru, ũgakĩaga gũtuĩka mũhiũ kana mũhoro, ngũgũtua thĩ uume kanua gaakwa! 

17  Wee uugaga atĩrĩ, ‘Ndĩ mũtongu na nĩnjikaire wega gũtirĩ kĩndũ itarĩ.’ No kaĩ ndũũĩ atĩ wee wĩ mũndũ ũtarĩ hinya na wa kũiguĩrwo tha! Ningĩ wĩ mũthĩĩni, mũtumuumu, na wĩ njaga. 

18  Kwoguo ngũgũtaara atĩ ũgũre thahabu ĩrĩa ĩthereetio na mwaki kuuma kũrĩ niĩ nĩ geetha ũtonge. Ningĩ ũgũre nguo cia rangi mwerũ wĩhumbe nĩguo ũhumbĩre njaga ĩyo yaku ĩtige kuoneka, ũcooke ũgũre maguta ũhake maitho macio maaku nĩguo wone. 

19   Arĩa oothe nyendeete nĩndĩmakũũmaga na ngamarũnga maahĩtia. Kwa ũguo ĩkĩra kĩyo na wĩrire meehia maaku. 

20  Tathikĩrĩria! Ndũũgamĩĩte mũrangoinĩ ngĩringaringa; mũndũ aigua mũgambo wakwa na ahingũre mũrango, nĩngũtoonya thĩinĩ kũrĩ we; ndĩanĩre naake, naake arĩanĩre na niĩ. 

21  Ũrĩa ũkũhootana nĩngaamwĩtĩkĩria aikare hamwe na niĩ gĩtĩinĩ gĩakwa kĩa ũnene, o ta ũrĩa o na niĩ ndahootanire ngĩikara hamwe na Awa gĩtĩinĩ gĩake kĩa ũnene. 

22  “Ũrĩa wĩ na matũ nĩakĩigue ũrĩa Roho areera makanitha!”

