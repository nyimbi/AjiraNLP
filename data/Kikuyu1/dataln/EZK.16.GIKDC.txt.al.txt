1  Ningĩ MWATHANI akĩnjarĩria akĩnjĩĩra atĩrĩ, 

2  “Mũrũ wa mũndũ, menyithia Jerusalemu maũndũ maarĩo me magigi. 

3  Rĩĩre MWATHANI Ngai ekuuga atĩ woimĩĩte na waciarĩirwo bũrũri wa Kanaani. Thooguo aarĩ Mũamori, maitũguo naake aarĩ Mũhiti. 

4  Ningĩ waciarwo o ũguo, mũthenya ũcio, gũtiarĩ mũndũ wa gũtinia rũrĩra kana wa gũgũthambia na maaĩ ũthere; wa gũkũhaka cumbĩ kana wa gũkũhumba nguo. 

5  Gũtirĩ mũndũ wa kũiguĩrĩire tha agwĩke ũndũ o na ũmwe wa macio. Mũthenya ũcio waciarirwo wateanirio na kũu gĩthakainĩ tondũ nĩwagĩirwo kĩene. 

6  “Na rĩrĩa ndahĩtũkĩire hau warĩ, ngĩona ũkĩĩgaragaria thĩinĩ wa thakame ĩyo yaku. Ningĩ o na ũiyũirwo nĩ thakame ũguo-rĩ, ndiagũtiganĩirie atĩ nĩguo ũkue. 

7  Nĩndatũmire ũkũre ta mũmera ũrĩ na hinya mũno. Nĩwakũrire ũgĩtuĩka mũirĩĩtu mũgima, ũkiumia nyondo o na ũgĩkũria njuĩrĩ, no warĩ o njaga, ndwehumbĩĩte kĩndũ. 

8  “Rĩrĩa ndahĩtũkĩire harĩ we riita rĩa keerĩ, ngĩona atĩ nĩwakinyĩĩtie ihinda rĩa kwendwo. Ngĩgĩkũhumba njaga ĩyo yaku na nguo yakwa. Tũgĩthondeka kĩrĩĩkanĩro nawe kĩa ũhiki na tũkĩiguana. Nawe ũgĩtuĩka wakwa.” Ũguo nĩguo niĩ MWATHANI Ngai ndoiga. 

9  “Thuutha wa ũguo ngĩoya maaĩ ngĩgũthambia thakame ĩyo yaku na ngĩkũhaka maguta ma mĩtamaiyũ. 

10  Ngĩcooka ngĩkũhumba nguo ng'emie mũno na iraatũ cia ngoothi iria thaka mũno. Ngĩcooka ngĩkũhumba nguo ya mbaamba thaka mũno o na nguo ya hariiri. 

11  Ningĩ ngĩgwĩkĩra mathaga: ngĩgwĩkĩra bangiri mooko na mĩgathĩ ngingo. 

12  Ngĩkũhe gĩcũhĩ kĩa iniũrũ na mindo cia matũ na kĩraũni gĩthaka mũno mũtwe. 

13  Ngĩkũgemia na thahabu na betha; nguo ciaku cia mbaamba ciarĩ iria cia goro mũno na ng'emie mũno na iria ingĩ ciarĩ cia hariiri. Warĩaga irio ithondekeetwo na mũtu ũrĩa mwega mũno, na ũkarĩa ũũkĩ na maguta. Ũgĩgĩtuĩka mũtumia kĩrorerwa o nginya ũgĩtuĩka kwini. 

14  Ũgĩkĩgĩa igweta mabũrũri moothe nĩ ũndũ wa ũrĩa warĩ mũthaka. No nĩ niĩ ndakũgemeetie ũguo. Ũguo nĩguo niĩ MWATHANI Mwene Hinya Wothe ndoiga. 

15  “No rĩĩrĩ, nĩwetĩiire nĩ ũndũ wa ũthaka ũcio waku o na igweta rĩu rĩaku. Ũgĩkĩambĩrĩria kũhũũra ũmaraaya na mũndũ o wothe mwĩhĩtũkĩri. 

16  Ũgĩkĩoya nguo imwe ciaku iria thaka, ũkĩgemia nacio nyũmba ciaku cia gũthaathaĩria na ũgĩcitũmĩra kũhũũra ũmaraaya nacio. Ũndũ ta ũcio ndũrĩ woneka, na ndũkooneka rĩngĩ. 

17  Ningĩ ũkĩoya mathaga marĩa ndakũgemeetie namo ma thahabu na ma betha, ũgĩthondeka namo mĩhianano ya arũme na ũgĩthiĩ gũkoma nayo. 

18  Ũgĩcooka ũkĩoya nguo iria cia goro ũkĩhumbĩra mĩhianano ĩyo, o na ũkĩoya maguta ma mĩtamaiyũ na ũbaani iria ndakũheete, ũgĩcicinĩra mbere ya mĩhianano ĩyo. 

19  O na irio iria ndakũheete, na ndakũheaga mũtu ũrĩa mũhinyu na ũũkĩ na maguta, ũgĩciiga o hau mbere ya mĩhianano ĩyo irĩ igongoona. Ũguo nĩguo niĩ MWATHANI Mwene Hinya Wothe ndoiga. 

20  “Ningĩ ũkĩoya aanake na airĩĩtu arĩa wanjiarĩire ũkĩmaheana kũrĩ mĩhianano ĩyo matuĩke igongoona. 

21  Kaĩ ũmaraaya waku ũkĩrĩ mũniini, nĩ gũkorwo o na nĩwoire ciana ciakwa cia aanake na cia airĩĩtu ũgĩcithĩnjĩra mbere ya mĩhianano ĩyo ituĩke igongoona? 

22  Mĩikarĩreinĩ ĩyo yaku yothe ya ũmaraaya na waganu-rĩ, ũrĩ waririkana rĩrĩa warĩ mũnyiinyi o rĩrĩa warĩ njaga na wegaragaragia thakameinĩ yaku?” Mĩikarĩre ya ũmaraaya ya Jerusalemu 

23  MWATHANI Mwene Hinya Wothe egũkiuga atĩrĩ, “Kaĩ ũrĩ thĩĩnainĩ-ĩ! Kaĩ ũrĩ thĩĩnainĩ-ĩ! Thuutha wa waganu waku wothe, 

24  nĩweyakĩire igongoona na ũkĩyakĩra kũndũ gũtũũgĩru ihaaroinĩ ciothe. 

25  Ningĩ macemanĩrioinĩ moothe ma barabara nĩweyakĩire kũndũ gũtũũgĩru, ũkĩhaka ũthaka waku ndooro, na ũgaturamagĩra na ũgakomagwo nawe nĩ mũndũ o wothe ũrehĩtũkĩra; ũmaraaya ũcio waku ũgagĩtororia. 

26  Wahũũrire ũmaraaya na andũ a Misiri arĩa ũtũire ũhakaine nao, na nĩ andũ akorokeri atumia mũno. Ũtororeetie ũguo nĩ geetha ũthirĩkie ndaakare. 

27  “Kwoguo ngĩgũtambũrũkĩria guoko ngũherithie. Nĩndanyiihanyiihirie irio ciaku, na ngĩkũneana kũrĩ arĩa magũthũire, nao nĩ o airĩĩtu a Afilisiti arĩa mairĩĩtio ngoro nĩ mĩikarĩre yaku ya waganu. 

28  “Na tondũ ndwanyootokeete nĩwathiire kũhũũra ũmaraaya na Asiria na ndwanyootokire. Nĩ ma atĩ wahũũrire ũmaraaya na ndwanyootokire. 

29  Wacookire ũkĩhũũra maraaya na ahũũri mbiacara a bũrũri wa Babilonia, no o na o matiigana gũkũnyootora. 

30  “Kaĩ ngoro yaku nĩ nyũngũtũki-ĩ! Ũguo nĩguo niĩ MWATHANI Ngai ndĩrakwĩra nĩ gũkorwo nĩwĩkĩĩte maũndũ moothe marĩa mũndũ wa nja ũrĩa ũtanyootokaga ũmaraaya eekaga. 

31  Nĩweyakĩire igongoona ituriinĩ ciothe cia njĩra na ũgĩaka kũndũ gũtũũgĩru ihaaroinĩ ciothe. Na nĩ ũndũ wa kũnyarara mbeeca, ũgĩĩkũũrana na maraaya marĩa mangĩ. 

32  Wee, mũndũ wa nja ũyũ mũmaraaya, wee ũkomaga na ageni handũ ha mũthuuriguo! 

33  Atĩrĩĩrĩ, maraaya moothe nĩkũheeo maheagwo mbeeca, nowe nĩ we ũgũraga anyaanya aaku oothe, ũkamahaka mooke kũrĩ we moimĩĩte mĩena yothe ũkome nao. 

34  Gũtirĩ mũndũ wa nja ũhũũraga maraaya ta we: wee nĩ we ũheanaga mũcaara no ti kũheeo ũheagwo mbeeca. Ũguo nĩwekũũranĩre na maraaya marĩa mangĩ.” Ngai gũtuĩra Jerusalemu 

35  Kwoguo wee Jerusalemu mũndũ wa nja ũyũ mwaganu, gĩthikĩrĩrie ũhoro wa MWATHANI! 

36  Niĩ MWATHANI Ngai nguuga atĩrĩ, “Nĩwanĩkire ũtharia waku na ũkĩonania njaga yaku rĩrĩa watharagia na anyaanya aaku, na mĩhianano yaku; o na rĩrĩa waitaga thakame ya ciana ciaku iria warutire magongoona kũrĩ mĩhianano ĩyo. 

37  Kwoguo nĩngoonania anyaanya aaku, arĩa wendeete o na arĩa wathũire, na ngaamongania moime mĩena yothe makũhũũre. Nĩngaakũruta nguo mbere yao na oothe nĩmakoona njaga yaku. 

38  Ningĩ ngaagũtuĩra o ta ũrĩa andũ a nja arĩa atharia na ooragani matuagĩrwo. Ndĩ na maraakara na ũiru mũingĩ, ngaakũhũũra uure thakame. 

39  Ngaakũnenganĩra mookoinĩ maao, nao matharũrie igongoona ciaku na mamomore kũndũ gwaku kũrĩa ũhũũragĩra ũmaraaya na ũgathaathaĩria mĩhianano. Macooke makũrute nguo na mathaga maaku magũtige ũrĩ o ũguo njaga. 

40  “Macooke makũũnganĩrie andũ makũhũũre na mahiga, na magũtemenge na hiũ ciao cia njora. 

41  Andũ acio nĩmagaacina nyũmba ciaku na magũciirithie wĩroreirwo nĩ andũ a nja aingĩ. Na niĩ nĩngaatũma ũtigane na ũmaraaya waku o na ndũme ndũgaacooke kũgũra anyaanya aaku. 

42  “Ũguo nĩguo ngaatũma maraakara maakwa mahoorere o na ũiru wakwa ũthire. Nĩngaahoorera na ndigaacooka kũraakara rĩngĩ. 

43  Tondũ nĩwagire kũririkana ũrĩa ndaagũteithĩrĩirie rĩrĩa warĩ mwĩthĩ, na ũgĩĩthirĩkia na maũndũ macio moothe-rĩ, na niĩ nĩngũcookereirie maũũru macio moothe. Ndũgaacooka kuongerera waganu igũrũ rĩa maũndũ me magigi marĩa ũtũire wĩkaga. Ũguo nĩguo niĩ MWATHANI Ngai ndoiga. Mũirĩĩtu atũkagia nyina 

44  “Nĩ ũndũ ũcio arĩa oothe mooĩ kuuna thimo marĩheanaga thimo makoiga: ‘Mwana wa mũirĩĩtu atũkagia nyina.’ 

45  Wee-rĩ, ũtũkĩĩtie o maitũguo. Maitũguo nĩamenire mũthuuriwe o na ciana ciake. Wee-rĩ, ũtũkĩĩtie aarĩ a maitũguo. Aarĩ a maitũguo nĩkũmena maamenire athuuri o na ciana ciao. Maitũguo aarĩ mũtũmia Mũhiti, naake thooguo aarĩ Mũamori. 

46  “Mwarĩ wa maitũguo ũrĩa mũkũrũ nĩ Samaria, naake hamwe na airĩĩtu aake matũũraga na mwena waku wa na rũgongo. Mwarĩ wa maitũguo ũrĩa mũnyiinyi kũrĩ we nĩ Sodomu. Naake e na airĩĩtu aake matũũraga na mwena waku wa na kĩanda. 

47  Wee-rĩ, ndwaiganirwo nĩkũrũmĩrĩra waganu wao o na kana gwĩka ũmaramari wao. Thuutha wa ihinda iniini nĩwatororeetie mĩthiĩreinĩ yaku yothe ũkamakĩra. 

48  “Niĩ MWATHANI Ngai, o niĩ ndũũraga muoyo-rĩ, nguuga atĩ mwarĩ wa maitũguo Sodomu kana airĩĩtu aake matianeeka ta ũrĩa wee na aarĩ aaku mwĩkĩĩte. 

49  Mahĩtia ma mwarĩ wa maitũguo Sodomu na airĩĩtu aake maarĩ gwĩtĩĩa, gũkoroka na kũmaramara. Ningĩ matiigana gũteithĩrĩria athĩĩni na arĩa matarĩ na hinya. 

50  Meetĩĩire na magĩĩka maũndũ ma gĩconoko mbere yakwa na niĩ ngĩmaherithia ta ũrĩa ndoonire kwagĩrĩire. 

51  Na rĩĩrĩ, Samaria ndeekire o na nuthu ya waganu waku. Wee-rĩ, nĩkuongerera wathiaga ũkĩongagĩrĩra waganu waku. Aamwarĩ wa maitũguo moonekaga marĩ athingu maaringanio nawe. 

52  Na rĩu nĩũkuuĩĩte gĩconoko kĩrĩa ũthengeirie aarĩ a maitũguo, nĩ gũkorwo nĩũgĩtororeetie ũgeeka maũndũ ma waganu kũmakĩra, o magakĩoneka marĩ athingu gũgũkĩra. Gĩconoke na wamũkĩre gĩconoko gĩaku nĩ amu nĩũtũmĩĩte aarĩ a maitũguo moonwo marĩ athingathingu gũgũkĩra.” Sodomu na Samaria nĩikaarũũgamio rĩngĩ 

53  MWATHANI arakĩĩra Jerusalemu atĩrĩ, “Nĩngaatũma Sodomu na airĩĩtu aake magaacĩre rĩngĩ; o na ndũme Samaria na airĩĩtu aake o nao magaacĩre rĩngĩ. Hĩndĩ ĩyo o nawe no ngaatũma ũgaacĩre o ta o, 

54  nĩguo ngũconore ũigue thoni nĩ ũndũ wa maũndũ moothe marĩa waneeka ũkĩgwatanĩra nao. 

55  Aarĩ a maitũguo Sodomu na airĩĩtu aake na Samaria na airĩĩtu aake, nĩmakaagaacĩra rĩngĩ. Hĩndĩ ĩyo o nawe ũrĩ hamwe na airĩĩtu aaku nĩũkaagaacĩra rĩngĩ. 

56  Githĩ ndwathekagĩrĩra Sodomu mahinda marĩa waiyũirwo nĩ mwĩtĩĩo, 

57  rĩrĩa ũmaramari waku ũtaamenyekeete wega? Rĩu-rĩ, ũtuĩkĩĩte o taake, kĩndũ gĩa gũthekererwo nĩ airĩĩtu a Edomu na andũ arĩa oothe mamarigicĩirie, o na nĩ airĩĩtu Afilisiti arĩa makũmeneete na magũthiũrũrũkĩirie na mĩena yothe. 

58  No mũhaka ũkĩherithio nĩ ũndũ wa meehia na maũndũ macio maaku me magigi na ma waganu.” Nĩ MWATHANI woiga ũguo. Kĩrĩĩkanĩro gĩa gũtũũra tene na tene 

59  MWATHANI Ngai ekuuga ũũ: “Ngũgwĩka o ta ũrĩa nawe wĩkĩĩte. Nĩũthaahĩĩtie mwĩhĩtwa waku o na ũgathũũkia kĩrĩĩkanĩro giitũ nawe. 

60  No o na kũrĩ ũguo-rĩ, nĩngaaririkana kĩrĩĩkanĩro kĩrĩa ndarĩĩkanĩire nawe rĩrĩa warĩ mwĩthĩ, na nĩngaathondeka nawe kĩrĩĩkanĩro gĩa gũtũũra tene na tene. 

61  Nĩũkaaririkana mĩthiĩre yaku ya tene na ũconoke rĩrĩa ngaagũcookeria mwarĩ wa maitũguo ũrĩa mũkũrũ na ũrĩa mũnyiinyi matuĩke ta aarĩ aaku, o na gũtuĩka ũndũ ũcio ndwarĩ kĩrĩĩkanĩroinĩ giitũ nawe. 

62  Nĩngeerũhia kĩrĩĩkanĩro giitũ nawe, na nĩũkaamenya atĩ nĩ niĩ MWATHANI. 

63  Niĩ-rĩ, nĩngaakuohera maũũru moothe marĩa waneka. Wee nawe ũkaamaririkanaga ũgaconoka, na ndũgaacooka gũtumũra kanua rĩngĩ nĩ ũrĩa ũhereete.” Ũguo nĩguo niĩ MWATHANI Mwene Hinya Wothe ndoiga.

