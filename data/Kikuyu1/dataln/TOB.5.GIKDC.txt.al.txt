1  Naake Tobia akĩmũcookeria atĩrĩ, “Baaba, nĩngwĩka ũrĩa wothe wanjatha, 

2  no rĩĩrĩ, ngũhota atĩa gwĩtia mbeeca icio o rĩrĩa niĩ itooĩ mũndũ ũcio? Ngũhota atĩa kũmuonia niĩ nĩ niĩ ũ nĩ geetha anjĩtĩkie na anengere mbeeca icio? O na harĩ o ũguo-rĩ, ndiũĩ ũrĩa ingĩhota gũthiĩ Media.” 

3  Tobiti akĩmũcookeria atĩrĩ, “Nĩtwandĩkanĩire marũa na Gabaeli, ngĩcooka ngĩmatinania maita meerĩ, o mũndũ agĩthiĩ na gĩcunjĩ kĩamo. Gĩcunjĩ gĩake ndagĩikirie hamwe na mbeeca icio mĩaka mĩrongo ĩĩrĩ mĩthiru. Rĩu gĩthiĩ ũgacarie mũndũ mwĩhokeku wa gũthiĩ na gũcooka nawe, na nĩtũkaamũrĩha wona mwacooka. No rĩĩrĩ, no mũhaka ũgĩĩre mbeeca icio ndatigĩire Gabaeli.” Tobia gũcemania na Rafaili 

4   Tobia agĩkiumagara agĩthiĩ gũcaria mũndũ woĩ njĩra ya gũthiĩ Media ũngĩatwaranire naake, agĩkĩona Rafaili. No Tobia ndamenyire atĩ Rafaili aarĩ mũraika wa Ngai, 

5  agĩkĩmũũria kũrĩa oimĩĩte. Naake Rafaili agĩcookia atĩrĩ, “Ndĩ Mũisiraeli, ũmwe wa andũ a nyũmba yanyu, na njũkĩĩte gũũkũ Nineve gũcaria wĩra.” Tobia akĩmũũria atĩrĩ, “Nĩũũĩ njĩra ya gũthiĩ Media?” 

6  Rafaili akĩmũcookeria atĩrĩ, “Ĩĩ, nĩndĩmĩũĩ. Ndanathiĩ kuo maita maingĩ, na nĩnjũũĩ barabara ciothe wega. Nĩndaikaraga na mũndũ wa nyũmba iitũ ti Gabaeli ũrĩa ũikaraga kũu itũũrainĩ rĩa Ragesi . Nĩ rũgendo rwa mĩthenya ĩĩrĩ gũthiĩ kuo kuuma Ekibatana, itũũra rĩrĩa inene, amu itũũra rĩa Ragesi rĩrĩ irĩmainĩ.” 

7  Tobia agĩkĩĩra Rafaili atĩrĩ, “Njeterera haaha nyambe thiĩ ngaahe baaba ũhoro. Nĩngwenda ũtwarane na niĩ, na nĩngũkũrĩha nĩ ũndũ wa rũgendo rũu.” 

8  Naake Rafaili akĩmwĩra atĩrĩ, “Gĩthiĩ, na ndũkaae gũikara.” 

9  Kwoguo Tobia agĩthiĩ akĩĩra ithe atĩrĩ, “Nĩndoona mũndũ wa gũtwarana na niĩ.” Tobiti akĩmũcookeria atĩrĩ, “Mwĩte nĩ geetha menye nĩ wa mũhĩrĩga ũrĩkũ, na kana nĩ mũndũ mwĩhokeku wa gũtwarana nawe.” Tobiti gũcemania na Rafaili Kwoguo Tobia agĩkiuma nja agĩĩta Rafaili akĩmwĩra atĩrĩ, “Baaba nĩekwenda gũcemania nawe.” Na rĩrĩa Rafaili aingĩrire, Tobiti akĩmũgeithia. Naake Rafaili agĩcookia ngeithi akiuga atĩrĩ, “Ngwĩciiria maũndũ moothe nĩ meega na we.” No Tobiti agĩcookia atĩrĩ, “Maũndũ moothe mangĩgĩkorwo marĩ meega na niĩ atĩa? Ndĩ mũtumuumu na ndirĩ kĩndũ ingĩhota kuona. Ũguo ndariĩ nĩ ũndũ ũmwe na gũkorwo mũndũ akuĩte na atekũhota kuona ũtheri rĩngĩ. Nĩ kaba gũkorwo ndĩ mũkuũ! Nĩngũigua andũ makĩaria no ndingĩhota kũmoona.” Naake Rafaili akĩmwĩra atĩrĩ, “Canjamũka! Ngai nĩegũkũhonia o ro na ihenya, kwoguo tiga kũmaka!” Tobiti akĩmwĩra atĩrĩ, “Mwana wakwa Tobia nĩarenda gũthiĩ Media. Wahota gũtwarana naake ũmwonererie njĩra? Hatirĩ nganja nĩngũkũrĩha.” Rafaili agĩcookia atĩrĩ, “Hatirĩ nganja no thiĩ naake. Ndaanathiĩ kuo maita maingĩ na nĩnjũũĩ barabara ciothe irĩmainĩ o na kũrĩa kwaraganu.” 

10  Tobiti akĩmũũrangia makĩria atĩrĩ, “Tanjĩĩra atĩrĩ mũrũ wa maitũ, ũrĩ wa mũhĩrĩga ũrĩkũ na nyũmba ĩrĩkũ?” 

11  No Rafaili akĩmũcookeria atĩrĩ, “Ũracaria mũhĩrĩga na nyũmba kana ũracaria mũndũ ũkũrĩha atwarane na mũũrũguo?” Naake Tobiti akĩmwĩra atĩrĩ, “Mũrũ wa maitũ, no nyende kũmenya andũ aanyu na rĩĩtwa rĩaku.” 

12  Rafaili agĩcookia atĩrĩ, “Niĩ njĩtagwo Azaria na ndĩ mũrũ wa Anania ũrĩa mũkũrũ, ũrĩa arĩ ũmwe wa andũ aanyu.” 

13  Tobiti akĩmũcookeria atĩrĩ, “Nĩtwakũnyiita ũgeni mũciĩ gwitũ! Na Ngai akũraathime mũũriũ wakwa. Ndũkaae kũndaakarĩra nĩ ũndũ wa kũgeria kũmenya mũhĩrĩga wanyu na nyũmba yanyu. Nĩndamenya ũrĩ ũmwe wa andũ aitũ na uumĩĩte mũciĩ mwega na wĩ bata. Amu aariũ eerĩ a Shamaia ũrĩa mũkũrũ nĩ o Anania na Nathani nĩndamooĩ. Maakoragwo hĩndĩ ciothe marĩ ehokeku harĩ ndini yao, o na nĩtwathiaga hamwe Jerusalemu gũthaathaiya kuo. Andũ aanyu nĩ andũ eega, na uumĩĩte rũrĩrainĩ rwega. Gĩa na rũgendo rwega.” 

14  Tobiti agĩthiĩ na mbere akĩmwĩra atĩrĩ, “Nĩngũkũrĩha mũcaara ũrĩa wagĩrĩire o mũthenya na nyongerere mahũthĩro maanyu inyuerĩ. 

15  Tuĩka mũthiritũ mwega kũrĩ Tobia, na nĩngaakuongerera mbaciici harĩ mũcaara waku.” 

16   Naake Rafaili akĩmwĩra atĩrĩ, “Nĩ ngũtwarana naake, na ndũkaae gwĩtigĩra; nĩ tũgũthiĩ nginya kuo na tũcooke thaayũ, amu barabara itirĩ na mũtino.” Tobiti akĩmũcookeria atĩrĩ, “Ngai aroikara hamwe nawe!” Agĩcooka agĩĩta Tobia akĩmwĩra atĩrĩ, “Mũũriũ wakwa, oya indo ciothe iria ũkũbatara nĩ ũndũ wa rũgendo nĩ geetha inyuerĩ mwambĩrĩrie rũgendo. Ngai o ro hamwe na mũraika wake maromũgitĩra inyuerĩ na mamũcookie kũrĩ niĩ mũrĩ eega na mũrĩ agima.” Mbere ya kuumagara gũthiĩ Media, Tobia akĩmumunya ithe na nyina akĩmaugĩra ũhoro. Naake Tobiti akĩmwĩra rĩngĩ atĩrĩ, “Gĩa na rũgendo rwa thaayũ!” 

17  No nyina, Ana akĩambĩrĩria kũrĩra, akĩĩra Tobiti atĩrĩ, “Nĩkĩ gĩgũtũma ũtũme mwana witũ ũũ? Githĩ ti we wiki ũteithio witũ? Rĩu nũũ ũrĩtũmenyagĩrĩra? 

18  Kaĩ mbeeca irĩ na bata kũrĩ we atĩa atĩ nĩũkwenda gũikia mwana witũ ũgwatiinĩ nĩguo ũcigĩĩre? 

19  Kaĩ tũtangĩiganĩra nĩgũikara na kĩrĩa Mwathani atũheete?” 

20  Naake Tobiti akĩmwĩra atĩrĩ, “Hoorera, mwana witũ nĩegũthiĩ kũu na acooke arĩ mwega na e mũgima na nĩũkaamuona na maitho maaku. 

21  Tiga gũtangĩka, mwendwa wakwa, amu mũraika mwega nĩegũtwarana hamwe naake; rũgendo rwake nĩrũgũkorwo na ũhootani, na nĩagacooka arĩ mwega na e mũgima.” Kwoguo Ana akĩhoorera na agĩtiga kũrĩra.

