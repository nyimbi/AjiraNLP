1  MWATHANI nĩ we ũtheri wakwa, o na ũhonokio wakwa; ndirĩ hingo ngetigĩra. MWATHANI nĩ we ũmenyagĩrĩra moogwatiinĩ moothe; ndirĩ hingo ngetigĩra. 

2  Rĩrĩa andũ ooru manjũkĩrĩra makĩenda kũnjũraga, o acio mang'eng'anaga na niĩ na marĩ ũthũ na niĩ matindirũkaga makagũa. 

3  O na ingĩrigiicĩrio nĩ mbũtũ nene ya ita, ngoro yakwa ndĩngĩigua guoya; o na thũ ingĩtharĩkĩra, o narĩo ndingĩũrwo nĩ hinya. 

4  Ndĩ o ũndũ ũmwe njũũrĩĩtie MWATHANI, na noguo wiki ndĩrĩcaragia; naguo nĩndũũre nyũmbainĩ ya MWATHANI matukũ moothe ma muoyo wakwa, ndĩroragĩre wega wake, na hooyage kĩrĩra gĩake kuo. 

5  Tondũ nĩarĩngitagĩra hĩndĩ ya mathĩĩna; Hekaarũinĩ yake nĩkuo arĩhithaga, na andũũgamagie wega igũrũ wa ndũmba ya ihiga kũrĩa gũtarĩ na ũgwati. 

6  Rĩu nĩndooreetie thũ ciakwa iria ithiũrũrũkĩirie; nĩngũruta magongoona Hekaarũinĩ ya MWATHANI ngĩrũũhagia na ndĩmũinĩre rwĩmbo rwa kũmũgooca. 

7  Thikagĩrĩria, MWATHANI, hĩndĩ ĩrĩa ndagũkaĩra; nginyagĩria wega waku na ũnjĩtĩkage. 

8  Rĩrĩa woigire atĩrĩ, “Ũka ũthaathaiye,” ndaagũcookeirie atĩrĩ, “Nĩngũũka, MWATHANI. 

9  Tiga kũhitha ũthiũ waku!” Tiga kũhũndũra ndungata yaku ũrĩ na maraakara, wee ũtũire ũũndeithagia, Ndũkandeanĩrie, kana ũndiganĩrie, wee Ngai, Mũhonokia wakwa. 

10  O na baaba na maitũ mangĩndiganĩria, wee MWATHANI, no ũrĩmenyagĩrĩra. 

11  Nyonagĩrĩria, njĩra yaku, MWATHANI, na ũngeragĩrie njĩra ĩrĩa ĩtarĩ na ũgwati, tondũ thũ ciakwa nĩ nyingĩ. 

12  Ndũkaaneane kũrĩ thũ ciakwa iria iranjigĩrĩra igeenyo, ikĩendaga o kũnjĩka ũũru. 

13  Nĩnjĩtĩkĩĩtie atĩ nĩngoona wega wa MWATHANI ndĩ o muoyoinĩ ũyũ. 

14  Eterera o MWATHANI! gĩa na hinya, na ndũgakue ngoro; ĩĩ, eterera o MWATHANI.

