1  Onjorithia indo ciaku, na thuutha wa matukũ maniini nĩũkuona uumithio. 

2  Cigayanie maita maingĩ ũcionjorithie haaha na haarĩa, amu ndũũĩ mũtino ũrĩa ũngĩoneka gũũkũ thĩ. 

3  Matu mangĩiyũra mbura, yuraga gũũkũ thĩ, na mũtĩ ũngĩgũa mwena o ũrĩa ũrĩgũa, hau wagũa no ho ũikaraga. 

4  Mũndũ ũrĩa ũcũũthagĩrĩria rũhuuho ndangĩhanda, na mũndũ ũrĩa ũroraga matu ndangĩgetha. 

5  O ta ũrĩa ũtooĩ ũrĩa mũtumia oohaga nda, kaana gakaambĩrĩria gũkũra karĩ thĩinĩ wa nda yake, noguo ũtooĩ wĩra wa Ngai ũrĩa wombire indo ciothe. 

6  Handa rũũciinĩ na hwaĩinĩ, amu ndũũĩ kana nĩ cia rũũciinĩ kana cia hwaĩinĩ ingĩagĩra, kana nĩ ciothe. 

7  Ũtheri nĩ mwega, na kuona ũtheri wa riũa nĩ ũndũ wa gũkenerwo. 

8  Mũndũ o na angĩtũũra muoyo mĩaka mĩingĩ-rĩ, nĩamĩtũũre yothe akeneete, no nĩaririkanage atĩ akua, matukũ ma nduma magaakorwo marĩ maingĩ. Namo maũndũ moothe marĩa mookaga thuutha no tũhũ mũtheri. Mataaro kũrĩ andũ eethĩ 

9  Wee mũndũ mwĩthĩ, kenagĩra wĩthĩ waku, matukũinĩ ma wĩthĩ waku ũikarage ũcanjamũkĩĩte. Ĩkaga ũrĩa ũkwenda, na ũhingagie wendi wa ngoro yaku, no ũmenyage wega atĩ Ngai nĩagaagũciirithia nĩ ũndũ wa ũrĩa wothe wĩkaga. 

10  Eheria kĩeha gĩothe ngoroinĩ yaku, na weherie mathĩĩna moothe mwĩrĩinĩ waku. Amu ũnyiinyi na wĩthĩ no cia tũhũ.

