1   Ndũgaakire, Ngai, wee nĩ we ngoocaga! 

2  Nĩ gũkorwo nĩnjũkĩrĩirwo nĩ andũ ooru na aheenania, maraaria ndeto ciakwa makĩheenanagia. 

3  Manyumĩĩte na mĩena yothe makĩaragia ciugo cia rũthũũro, na magĩtharĩkagĩra hatarĩ gĩtũmi. 

4  O na gũtuĩka nĩndĩmeendeete, na nĩndĩmahooyagĩra, no kũnjuuka maranjuuka. 

5  Marandĩha wega na ũũru, na makandĩha wendani na rũmena. 

6  Mũndũ ũrĩa arĩ we thũ yakwa, mũthuurĩre mũtuanĩri mũũru wa kũmũciirithia, na ũreke ĩmwe ya thũ ciake ĩmũthitange. 

7  Arociirithio na oonekane arĩ na mahĩtia; ihooya rĩake rĩronwo rĩrĩ o meehia! 

8  Ũtũũro wake ũrokuhĩha; wĩra wake ũroywo nĩ mũndũ ũngĩ! 

9  Ciana ciake irotuĩka cia ngoriai, naake mũtumia wake arotuĩka wa ndigwa. 

10  Ciana ciake irocangacanga ikĩhooyaga; irorutũrũrwo maganjoinĩ maacio kũrĩa itũũraga. 

11  Indo ciake ciothe irotahwo nĩ mũndũ ũrĩa ũrĩ thiirĩ naake; andũ a kũngĩ maroeyoera indo ciothe iria aanathũkũma. 

12  Aroaga mũndũ ũngĩmũtaanahĩra; o na kana ciana ciake cia ngoriai cione mũndũ ũngĩciiguĩra tha. 

13  Njiarwa ciake ciothe irokua; rũciaro rũrĩa rũgooka rũroriganĩrwo nĩ rĩĩtwa rĩake. 

14  MWATHANI aroririkanaga mahĩtia ma maithe maake, na aroaga gũkaanoohera nyina meehia maake. 

15  Meehia maao marotũũra maririkanagwo nĩ MWATHANI, na arotũma marĩĩtwa maao mariganĩre gũũkũ thĩ o biũ! 

16  Tondũ rĩĩrĩ, mũndũ ũcio ndarĩ hĩndĩ arĩ eciiria kuonania ũtaana; wĩra wake ũraarĩ kũnyariira na kũũraga athĩĩni, arĩa abataru, na arĩa makuĩte ngoro. 

17  Arogwatwo nĩ kĩrumi, tondũ we arendeete o kũrumana! Iraathimo iromũraihĩrĩria, tondũ we ndaraathimanaga! 

18  Aramenyereete kũrumana o ta ũrĩa amenyereete kwĩhumba nguo. Irumi icio ciake iroconjoria mwĩrĩ wake o ta maaĩ; irotoonya mahĩndĩinĩ maake o ta maguta! 

19  Iromũhumbagĩra o ta nguo iria ehumbaga, na imwĩrigiicagĩrie ta mũcibi ũrĩa eyohaga. 

20  Herithia thũ ciakwa ta ũguo, MWATHANI, o icio ciaragia maũndũ mooru igũrũ rĩakwa. 

21  No rĩĩrĩ, wee Ngai MWATHANI wakwa, ndeithia o ta ũrĩa wĩranĩire, na ũhonokie tondũ wĩ mwega na nĩũnyendeete. 

22  Nĩ gũkorwo ndĩ mũthĩĩni na nĩmbataire, na ngaiguithio ruwo o ngoro thĩinĩ. 

23  Ndĩ hakuhĩ kũbuĩria o ta kĩĩruru kĩa hwaĩinĩ; nyũmbũrĩĩtwo nĩ rũhuuho o ta ngigĩ. 

24  Maru maakwa nĩmoorĩĩtwo nĩ hinya nĩ ũndũ wa kwĩhinga kũrĩa; ndĩ mũhĩnju mũno. 

25   Andũ manyona, no gũũthekerera mathekagĩrĩra; mainainagia mĩtwe makĩnduaga mĩnyĩrĩ. 

26  Ndeithia, MWATHANI Ngai wakwa! Honokia, tondũ wa ũtugi waku! 

27  Menyithia thũ ciaku atĩ wee, MWATHANI, nĩ we ũhonokagia. 

28  No inume, no we nĩũkũndaathima. Arĩa manyariiraga marohootwo, na niĩ, ndungata yaku, ndĩrocanjamũka. 

29  Thũ ciakwa irohumbwo nĩ thoni; irwehumba gĩconoko gĩacio ta kabuuti. 

30  Nĩngũcookeria MWATHANI ngaatho mũno nyanĩrĩire; nĩngũmũgooca ndĩ ũũnganoinĩ wa andũ, 

31  tondũ nĩagitagĩra mũndũ mũbataru na akamũhonokia kuuma harĩ arĩa mamũtuĩrĩire gĩkuũ.

