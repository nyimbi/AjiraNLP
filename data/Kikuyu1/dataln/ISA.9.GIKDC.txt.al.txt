1   Matikoona gwa kũũrĩra hĩndĩ ĩyo ya mathĩĩna macio. Mũthamaki ũrĩa werekeire gũũka Mahinda ma tene-rĩ, mabũrũri marĩa matũũragwo nĩ mĩhĩrĩga ya Zebuluni na Nafutali maatũũraga mamenagĩrĩrio. No rĩĩrĩ, mahinda nĩmeerekeire gũũka rĩrĩa kũndũ kũu, kũrutia mwena wa na irathĩro wa iria rĩa Mediteraneani nginya mwena ũũrĩa ũngĩ wa Jorodani, o na Galili kuo kwene, kũrĩa gũtũũragwo nĩ ndũũrĩrĩ, gũkaagaathĩrĩrio mũno. 

2   Andũ arĩa matũire mathiagĩra ndumainĩ nĩmooneete ũtheri mũnene. Arĩa matũũraga bũrũri wĩ nduma ndumanu nĩmaarĩirwo nĩ ũtheri. 

3  Nĩũingĩhĩĩtie rũũrĩrĩ, ũkaruongerera gĩkeno. Rũrarũũhia mbere yaku rũkeneete o ta ũrĩa andũ marũũhagia hĩndĩ ya magetha, kana ta ũrĩa marũũhagia makĩgayana indo iria matahĩĩte. 

4  Amu nĩuunangĩĩte icooki rĩrĩa rĩramaritũhĩire, na mũtĩ ũrĩa maraigĩrĩirwo ciande. O na nĩuunangĩĩte rũthanju rwa andũ arĩa maramahinyagĩrĩria, o ta ũrĩa wekire mũthenya ũrĩa wahootire thigari cia Midiani. 

5  Indo ciothe cia atharĩkanĩri iria ciitĩkĩirwo nĩ thakame nĩigaacinwo na mwaki. 

6  Nĩ gũkorwo nĩtũciarĩirwo kaana, nĩtũheetwo mwana wa kahĩĩ, naake nĩagaatuĩka mũthamaki witũ. Ageetagwo “Mũheani Kĩrĩra wa Kũgegania, Ngai Mwene Hinya Wothe, Ithe wa Andũ wa Mĩndĩ na Mĩndĩ, na Mũthamaki wa Thaayũ.” 

7   Ũthamaki wake ũgaathiaga o ũkĩnenehaga, na gũgaakorwo na thaayũ ũtarĩ mũthia. Agaathamakaga ta mũthamaki Daudi, akĩhũthagĩra ũũma na kĩhooto, kuuma rĩu nginya tene na tene. MWATHANI Mwene Hinya Wothe nĩ we ũkaahingia ũndũ ũcio. MWATHANI nĩakaaherithia Isiraeli 

8  MWATHANI nĩatuĩrĩire ũthamaki wa Isiraeli, o na agaatuĩra njiarwa cia Jakubu. 

9  Andũ oothe a Isiraeli, o na arĩa matũũraga Samaria nĩmekũmenya ũguo arĩĩkĩĩtie gwĩka. Maaragia na mwĩtĩĩo na rũng'athio makoiga atĩrĩ, 

10  “Nyũmba cia maturubarĩ nĩmomoku, no tũgũciaka rĩngĩ na mahiga makumuthe wega. Mĩkũyũ nĩmĩteme, no tũgũcookia mĩtarakwa handũ haayo.” 

11  Nĩ ũndũ ũcio MWATHANI nĩarahũrĩĩte thũ ciao nĩguo imatharĩkĩre. 

12  Nĩarahũrĩĩte andũ a Siria na mwena wa na irathĩro, na Afilisiti na mwena wa na ithũĩro nĩ geetha matharĩkĩre Isiraeli. No o na eekĩĩte ũguo wothe, MWATHANI ndamathengeirie maraakara maake, no atambũrũkĩĩtie guoko amaherithie. 

13  Andũ a Isiraeli matiigana kwĩrira, o na MWATHANI Mwene Hinya Wothe aamaherithia; maticookeete kũrĩ we. 

14  Kwoguo mũthenya o ro ũmwe, MWATHANI nĩakaaherithia atongoria a Isiraeli na andũ aakuo; nĩagaatinia mũtwe na mũting'oe kuuma harĩ o. 

15  Mũndũ ũrĩa mũkũrũ na ũrĩa mũhe gĩtĩĩo nĩ o mũtwe, naake mũnabii ũrĩa ũrutanaga ũhoro wa maheeni nĩ we mũting'oe. 

16  Andũ arĩa matongoragia andũ aya nĩmamahĩtithĩĩtie, o na makamaturuuria o biũ. 

17  Nĩ ũndũ ũcio MWATHANI ndakeneetio nĩ andũ aao eethĩ, na ndacaaĩre atumia a ndigwa na ciana cia ngoriai. Nĩ gũkorwo andũ oothe matitĩĩaga Ngai na nĩ aaganu, na maaragia o maũndũ ma ũrimũ. No o na eekĩĩte ũguo wothe, MWATHANI ndamathengeirie maraakara maake, no atambũrũkĩĩtie guoko amaherithie. 

18  Waganu wa andũ wakanaga o ta mwaki ũrĩa ũcinaga mĩtare na mĩigua. Wakanaga o ta mwaki ũracina mũtitũinĩ ũrĩa wambatagia ndoogo na igũrũ. 

19  Tondũ MWATHANI Mwene Hinya Wothe nĩ mũraakaru, ihera rĩake rĩakanĩĩte o ta mwaki bũrũriinĩ wothe rĩkĩanangaga andũ, nao no gũũkanĩrĩra marookanĩrĩra o eene. 

20  Bũrũriinĩ wothe andũ marĩhuragia na makarĩa kĩrĩa gĩothe mangĩona na matihũũne; o na mũndũ nĩarĩrĩaga mwana wake. 

21  Andũ a Manase marĩũkĩrĩra Efiraimu, nao a Efiraimu mookĩrĩre a Manase, macooke manyiitane mookĩrĩre Juda. No o na eekĩĩte ũguo wothe, MWATHANI ndamathengeirie maraakara maake, no atambũrũkĩĩtie guoko amaherithie.

