1  Rĩrĩa Jakubu aamenyire atĩ Misiri nĩkwarĩ na irio, akĩĩra aariũ aake atĩrĩ, “Nĩ kĩĩ kĩratũma mũcũũthanĩrĩrie? 

2   Atĩrĩĩrĩ, nĩnjiguĩte atĩ Misiri kwĩ na irio; ũkĩraai mũthiĩ kuo mũgatũgũrĩre irio nĩguo tũtigaagĩkue nĩ ng'aragu.” 

3  Kwoguo aariũ a ithe na Josefu ikũmi magĩikũrũka Misiri kũgũra irio. 

4  No Jakubu ndeetĩkĩrire gũtũma Benjamini mũrũ wa nyina na Josefu, amu nĩetigagĩra ndakaae kuona ũgwati. 

5  Kwoguo aariũ a Jakubu magĩthiĩ kũgũra irio hamwe na andũ arĩa angĩ, amu o nakuo Kanaani nĩkwarĩ na ng'aragu. 

6  Josefu nĩ we warĩ barũũthi wa bũrũri wothe wa Misiri; nĩ we wendagĩria andũ a kuuma thĩ yothe irio. Kwoguo aariũ a ithe magĩũka harĩ we, makĩinamĩrĩra makĩhuutithia moothiũ maao thĩ. 

7  Josefu aamoona nĩamamenyire, no akĩmeerigithia, akĩmeeka o ta ageni. Akĩmooria atĩrĩ ta ekũmatetia, “Muumĩĩte kũ?” Nao makĩmũcookeria atĩrĩ, “Tuumĩĩte Kanaani, tũgooka kũgũra irio.” 

8  O na gũtuĩka Josefu nĩamamenyire, o matiamũmenyire. 

9   Nĩaririkanire irooto iria aarooteete ciamakoniĩ, akĩmeera atĩrĩ, “Inyuĩ-rĩ, mũrĩ athigaani; mũũkĩĩte gũtuĩria harĩa bũrũri witũ ũtarĩ na hinya.” 

10  Nao magĩcookia atĩrĩ, “Aaca, mwathi witũ, ithuĩ, ndungata ciaku, tũũkĩĩte kũgũra irio. 

11  Ithuothe tũrĩ a ithe ũmwe; tũrĩ andũ ehokeku. Mwathi witũ, ithuĩ tũtirĩ athigaani.” 

12  Naake Josefu akĩmeera atĩrĩ, “Aaca! Mũũkĩĩte gũtuĩria harĩa bũrũri witũ ũtarĩ na hinya.” 

13  Nao makĩmwĩra atĩrĩ, “Ithuothe tũrĩ aariũ ikũmi na eerĩ a ithe ũmwe; twĩ aariũ a mũthuuri ũmwe wa bũrũri wa Kanaani. Mũũriũ wa baaba ũrĩa mũnyiinyi atigĩĩtwo mũciĩ e na baaba, na ũmwe ndarĩ ho, nĩakuire.” 

14  Naake Josefu akĩmeera atĩrĩ, “Inyuĩ-rĩ, mũrĩ athigaani o ta ũguo ndamwĩra. 

15  Na rĩĩrĩ, nĩngũmũgeria na njĩra ĩno: ngwĩhĩta na rĩĩtwa rĩa mũthamaki wa Misiri atĩ mũtikuuma gũũkũ mũrũ wa thooguo ũcio mũnyiinyi atarĩ haaha. 

16  Ũmwe wanyu no nginyagia athiĩ amũgĩĩre, na inyuĩ nĩmũkũrangĩrwo nginya ma ya ũhoro ũcio mũraaria ĩmenyeke. Akorwo ti ũguo, ngwĩhĩta na mũthamaki wa Misiri atĩ mũrĩ athigaani.” 

17  Nĩacookire akĩmaikia njeera mĩthenya ĩtatũ. 

18  Mũthenya wa gatatũ Josefu akĩmeera atĩrĩ, “Tondũ niĩ ndĩ mũndũ ũtĩĩĩte Ngai, nĩngũmuohera mweka o ũndũ ũyũ ũmwe. 

19  Angĩkorwo mũrĩ andũ ehokeku, ũmwe wanyu nĩegũtigwo njeera kũu muuma, acio angĩ maatwarĩre andũ acio aanyu ahũũtu irio icio mũgũrĩĩte. 

20  Mwakinya mũcooke mũndeehere mũrũ wa thooguo ũcio mũnyiinyi. Ũndũ ũcio nĩũkoonania atĩ ũhoro ũcio mwarĩĩtie nĩ wa ma, na ndikaamũũragithia.” Nĩmeetĩkĩrire ũhoro ũcio 

21  na magĩkĩĩrana atĩrĩ, “Nĩ ma tũrathĩĩnĩka nĩ ũndũ wa ũrĩa twekire mũrũ wa baaba; tuonire e na thĩĩna mũnene mũno rĩrĩa aatũthaithaga tũmũteithie, no tũtiamũthikĩrĩirie. Kĩu nĩkĩo gĩtũmĩĩte tũkorwo twĩ thĩĩnainĩ mũnene ũũ.” 

22   Naake Reubeni akĩmeera atĩrĩ, “Na githĩ ndiamwĩrire mũtige gwĩka kamwana kau ũndũ mũũru mũkĩrega kũnjigua? Rĩu nĩkũrĩha tũrarĩha gĩkuũ gĩake.” 

23  Josefu nĩamenyire ũguo moigaga, no o matiamenyire atĩ nĩamenya tondũ makĩmwarĩria nĩgũtaũrĩrwo aataũragĩrwo. 

24  Josefu akĩmatiga agĩthiĩ kũrĩra. Rĩrĩa aiguire no ahote kwaria rĩngĩ, agĩcooka, agĩthuura Simeoni akĩmuohithia meroreire. Aariũ a ithe na Josefu gũcooka Kanaani 

25  Josefu agĩathana atĩ aariũ a ithe maiyũrĩrio irio makũnia maao, na mbeeca cia o mũndũ icookio ikũniainĩ rĩake, na maheeo rĩĩgu. Na ũguo nĩguo gwekirwo. 

26  Magĩkĩigĩrĩra ndigiri ciao irio icio maagũrĩĩte, magĩthiĩ. 

27  Na rĩĩrĩ, arĩ harĩa maararagĩrĩra, ũmwe wao agĩtumũra ikũnia rĩake ahe ndigiri yake gĩa kũrĩa, akĩona mbeeca ciake o hau mũromoinĩ wa ikũnia. 

28  Naake akĩĩra aariũ a ithe atĩrĩ, “Nĩndĩracookeirio mbeeca ciakwa. Ĩ ici haaha ikũniainĩ rĩakwa!” Nao magĩtuĩka nda, makĩũrania atĩrĩ me na guoya, “Ũũ nĩ atĩa Ngai atwĩkĩĩte?” 

29  Maakinya bũrũriinĩ wa Kanaani kũrĩ ithe wao Jakubu, makĩmwĩra maũndũ moothe marĩa maatũnganĩĩte namo ta ũũ: 

30  “Atĩrĩĩrĩ, barũũthi wa Misiri-rĩ, aratũtetirie agĩtwĩraga atĩ twĩ athigaani a bũrũri wake. 

31  Na ithuĩ tũramwĩra atĩ tũtirĩ athigaani tũrĩ andũ ehokeku. 

32  Twaciarirwo tũrĩ aariũ ikũmi na eerĩ a ithe ũmwe. Mũũriũ ũmwe wa baaba nĩakuire, na ũrĩa mũnyiinyi biũ atigĩĩtwo Kanaani e na baaba. 

33  Naake mũndũ ũcio aratwĩra atĩrĩ, ‘Nĩngũmenya kana ũhoro ũcio mũraaria nĩ wa ma na njĩra ĩno: ũmwe wanyu egũtigwo gũũkũ na niĩ; acio angĩ megũkuua irio matwarĩre andũ a mĩciĩ yanyu arĩa me na ng'aragu. 

34  Mũcooke mũndeehere mũrũ wa thooguo ũcio mũnyiinyi. Hĩndĩ ĩyo nĩngaamenya atĩ mũrĩ andũ ehokeku, mũtirĩathigaani. Nĩngaamũcookeria mũrũ wa ithe wanyu, na no mũgĩikare gũũkũ mũrute wĩra wa wonjoria.’ ” 

35  Na rĩĩrĩ, rĩrĩa moonoragia irio kuuma makũniainĩ, o mũndũ akĩona mbeeca ciake ikũniainĩ rĩake. Maaciona, oothe hamwe na ithe wao makĩmaka. 

36  Ithe wao akĩmeera atĩrĩ, “Kaĩ mũrenda nde ciana ciakwa ciothe? Josefu ndarĩ ho; Simeoni ndarĩ ho, na rĩu mũrenda gũkuua Benjamini! Niĩ nĩ niĩ ndĩranyariirika!” 

37  Naake Reubeni akĩĩra ithe atĩrĩ, “Wona ndaaga gũgaagũcookeria Benjamini-rĩ, ũkooraga aariũ aakwa eerĩ. Mwĩtĩkĩrie atwarane na ithuĩ, na nĩngaamũcookia harĩ we.” 

38  No Jakubu akiuga atĩrĩ, “Aaca, mũtigũthiĩ na mũrũ wakwa; mũrũ wa nyina nĩakuire, na no ũyũ wiki rĩu ndigĩirwo. Ahota gũtũnga mũtino mwĩ njĩra, na kĩeha gĩake kĩnjũrage nĩ ũndũ nĩngũrire.”

