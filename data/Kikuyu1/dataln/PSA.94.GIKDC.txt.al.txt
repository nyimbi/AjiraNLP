1  MWATHANI, tondũ wĩ Ngai ũrĩa ũrĩhanagĩria onania ũrĩa ũraakarĩĩte! 

2  Wee ũtuagĩra andũ oothe arahũka ũhe andũ arĩa etĩĩi kĩrĩa kĩmaagĩrĩire. 

3  MWATHANI, nĩ nginya rĩ andũ arĩa aaganu megũtũũra makenaga? Megũtũũra ũguo nginya rĩ? 

4  Andũ arĩa ooru-rĩ, nĩ nginya rĩ megũtũũra meyambararagia, na metĩĩaga nĩ ũndũ wa ciĩko ciao cia ũmaramari? 

5  Mahehenjaga andũ aaku, MWATHANI, na makanyariira arĩa me aaku kĩũmbe. 

6  Mooragaga atumia a ndigwa na ciana cia ngoriai, hamwe na ageni arĩa matũũraga bũrũriinĩ witũ. 

7  Moigaga atĩrĩ, “MWATHANI ndarona; Ngai wa Isiraeli ndararũmbũiya.” 

8  Inyuĩ andũ aya akingitaru, gĩai na ũmenyo; kaĩ mũkoohĩga rĩ, irimũ ici? 

9  Mũreciiria Ngai ũrĩa wombire matũ ndaiguaga? Mũreciiria ũrĩa wombire maitho ndoonaga? 

10  Mũreciiria Ngai ũrĩa ũrũngaga ndũũrĩrĩ ndangĩciherithia? Mũreciiria Ngai ũrĩa ũrutaga andũ oothe ndarĩ ũmenyo? 

11   MWATHANI nĩoĩ ũrĩa andũ meciiragia; nĩoĩ ũrĩa meciiria maao marĩ ma tũhũ. 

12  Kũraathimwo-rĩ, nĩ mũndũ ũrĩa ũtaaragwo nĩ we, MWATHANI, ũrĩa wee ũrutaga watho waku. 

13  Ũtũmaga aikare ahooreire hĩndĩ ya mathĩĩna o nginya andũ arĩa aaganu makenjerwo irima. 

14  Nĩ gũkorwo MWATHANI ndangĩtiganĩria andũ aake; ndangĩteanĩria andũ arĩa marĩ aake kĩũmbe. 

15  Kĩhooto nĩgĩgũcooka kuonekana maciirainĩ nao andũ oothe athingu nĩmarĩnyiitaga ũndũ ũcio mbaru. 

16  Nũũ wokĩrĩire andũ acio aaganu handũinĩ haakwa? Nũũ warĩ mwena wakwa ngĩng'eng'ana na andũ acio meekaga ũũru? 

17  Korwo MWATHANI ndandeithĩrĩirie-rĩ, no gũkua ingĩakuire o narua. 

18  Ndoigire atĩrĩ, “Nĩndĩragũa!” No ũtugi waku, MWATHANI, ũkĩĩnyiitĩrĩra. 

19  Rĩrĩa ngoro yakwa ĩtangĩkĩĩte na ĩrathĩĩnĩka-rĩ, wee, nĩũhooragĩria na ũkanjanjamũra. 

20  Wee-rĩ, ndũrĩ ngwatanĩro na atuithania ooru, arĩa moogomagia watho. 

21  Moonganaga makabanga ũrĩa mekũũraga andũ arĩa athingu, na magatuĩra andũ matarĩ na mahĩtia kũũragwo. 

22  No rĩĩrĩ, MWATHANI nĩatuĩkĩĩte mũgitĩri wakwa; Ngai wakwa nĩ we ũmenyagĩrĩra. 

23  Nĩekũmaherithia nĩ ũndũ wa mahĩtia maao na amaniine nĩ ũndũ wa waganu wao; MWATHANI Ngai witũ nĩekũmaniina.

