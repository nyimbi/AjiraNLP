1   Na rĩĩrĩ, mũthenya wa Penitekosito wakinya, arĩa oothe meetĩkĩĩtie magĩkorwo marĩ handũ hamwe. 

2  O rĩmwe mũrurumo mũnene ũkiuma igũrũ, ũhaana ta wa rũhuuho rũnene, ũkĩiyũra nyũmba yothe kũu maikarĩĩte. 

3  Nao makĩona kĩndũ kĩahaanaga ta nĩnĩmbĩ cia mwaki iria ciahaanaga nĩmĩ, nacio nĩmĩ icio igĩikara igũrũ rĩa mũndũ o mũndũ. 

4  Nao oothe makĩiyũrwo nĩ Roho Mũtheru, makĩambĩrĩria kwaria thiomi ingĩ kũringana na ũrĩa Roho aamahotithagia kwaria. 

5  Na rĩĩrĩ, kũu Jerusalemu nĩgwatũũraga Ayahudi, andũ maatĩĩĩte Ngai a kuuma kũndũ guothe thĩinĩ wa thĩ. 

6  Nao rĩrĩa maiguire inegene aingĩ aao magĩũka, nao makĩgegeara tondũ o mũndũ nĩaiguire andũ arĩa meetĩkĩĩtie makĩaria na rũthiomi rwa kũrĩa o mũndũ aaciarĩirwo. 

7  Magĩkĩgega mũno na makĩmaka makĩũrania atĩrĩ, “Githĩ andũ aya oothe maraaria ti a Galili? 

8  Kũhotekeete atĩa atĩ tũramaigua o mũndũ na mwarĩrie wa kũrĩa twaciarĩirwo? 

9  Ithuĩ tuumĩĩte mabũrũriinĩ ma Parithia, Midiani na Elamu, o na mabũrũriinĩ ma Mesopotamia, Judea, Kapadokia, Ponito, Asia, 

10  Ferugia, Pamufulia, Misiri, na mĩena ya Libia kũrĩa kũhakaine na Kurene. Ningĩ amwe aitũ moimĩĩte Roma, 

11  arĩa Ayahudi na arĩa magarũrũkĩĩte makahĩmbĩria Ũyahudi. Andũ angĩ aitũ moimĩĩte Kirete, na bũrũri wa Arabu, na ithuothe nĩtũraigua makĩaria ũhoro wa mawĩra manene ma Ngai o mũndũ witũ akeiguĩra na rũthiomi rwa kwao!” 

12  Nao oothe makĩgega makĩrigwo nĩ ũhoro ũcio, makĩũrania atĩrĩ, “Ũũ nĩkuuga atĩa?” 

13  No angĩ makĩnyũrũria andũ arĩa meetĩkĩĩtie makiuga atĩrĩ, “Aya nĩkũrĩĩo marĩĩtwo nĩ njoohi.” Mĩario ya Petero 

14  No Petero akĩrũũgama hamwe na atũmwo arĩa ikũmi na ũmwe, akĩaria na mũgambo mũnene akĩmeera atĩrĩ, “Andũ aya a Judea na inyuothe mũtũũraga Jerusalemu, thikĩrĩriai mũigue ũrĩa ngũmwĩra. 

15  Amu andũ aya ti arĩĩu ta ũguo mũgwĩciiria, amu rĩu no thaa ithatũ cia rũũciinĩ. 

16  Ũyũ nĩ Ũhoro ũrĩa waririo nĩ mũnabii Joeli akiuga atĩrĩ: 

17   ‘Ngai ekuuga atĩrĩ: matukũinĩ ma kũrigĩrĩria nĩngaitĩrĩria andũ oothe Roho wakwa nao aariũ na aarĩ aanyu nĩmakaarathaga moohoro; aanake aanyu nĩmakoonaga cioneki, na athuuri arĩa akũrũ marootage irooto. 

18  Ĩĩ, matukũinĩ macio nĩngaitĩrĩria ndungata ciakwa cia arũme na cia andũ a nja Roho wakwa, nao nĩmakaarathaga moohoro. 

19  Nĩngoonania maũndũ ma kũgegania kũũrĩa igũrũ na ciama thĩ, nĩgũgaakorwo na thakame, mwaki, na ndoogo ndumanu; 

20  narĩo riũa nĩrĩkaagarũrwo rĩtuĩke nduma, naguo mweri ũtuĩke ta thakame mbere ya mũthenya ũcio mũnene wa Mwathani, na wĩ riiri gũkinya. 

21  Nĩgũgaatuĩka atĩ mũndũ o wothe, ũgaakaĩra Mwathani nĩakaahonokio.’ 

22  “Andũ a Isiraeli! Taiguai ciugo ici, Jesũ wa Nazarethi aarĩ mũndũ, naguo ũnene wake ũrĩa warĩ wa ũngai wonanirio wega kũrĩ inyuĩ na njĩra ya ciĩko cia magegania na ciama iria Ngai aaringaga agereire harĩ we. Inyuĩ nĩmũũĩ wega ũhoro ũcio, tondũ wekirwo gatagatĩinĩ kaanyu. 

23   Jesũ ũcio waneanirwo kũringana na ũrĩa Ngai aatuĩte na akamenya mbere, nĩ we mworagithirie, mũkĩmũũraga mũhũthĩrĩĩte andũ aaganu arĩa maamwambire. 

24   No Ngai nĩamũriũkirie akĩmuohora kuuma hinyainĩ wa gĩkuũ, tondũ gũtingĩahotekire oohwo nĩkĩo. 

25   Amu Daudi ekuuga ũhoro wake atĩrĩ: ‘Nĩndoonaga Mwathani mbere yakwa hĩndĩ ciothe; aakoragwo mwena wakwa wa ũrĩo nĩ geetha ndikeenyenyio. 

26  Nĩ ũndũ ũcio ngĩcanjamũka na ngĩina ndĩ na gĩkeno; naguo mwĩrĩ wakwa ũkĩhuurũka wĩ na kĩĩrĩgĩrĩro. 

27  Nĩ gũkorwo wee Ngai ndũgaatiganĩria muoyo wakwa kwa arĩa akuũ; ndũkaareka ndungata yaku ĩrĩa ĩhokekeete ĩbuthĩre mbĩĩrĩrainĩ. 

28  Wee nĩũnyonereirie njĩra cia muoyo; na nĩũgaatũma njiyũrwo nĩ gĩkeno nĩ ũndũ wa kuona ũthiũ waku.’ 

29  “Andũ aitũ, ngũmwĩra nyũmĩrĩirie ũhoro wa guuka witũ Mũthamaki Daudi. Atĩrĩĩrĩ, Daudi nĩakuire na agĩthikwo, na mbĩĩrĩra yake ĩrĩ gũũkũ gwitũ o na nginya ũũmũũthĩ ũyũ. 

30   Daudi aarĩ mũnabii, na nĩamenyeete atĩ Ngai nĩehĩtĩĩte na mwĩhĩtwa atĩ nĩakaanenehia ũmwe wa rũciaro rwake atuĩke mũthamaki o ta ũrĩa we mwene aatariĩ. 

31  Tondũ nĩamenyeete ũhoro ũcio o mbere-rĩ, nĩaririe ũhoro wa kũriũka kwa Mesia akiuga atĩrĩ: ‘Ndaatigirwo kwa arĩa akuũ, o na mwĩrĩ wake ndũigana kũbutha.’ 

32  Ngai nĩariũkirie Jesũ ũcio na ithuothe tũrĩ aira a ũhoro ũcio. 

33  Tondũ nĩatũgĩrĩĩtio agaikara guokoinĩ kwa ũrĩo kwa Ngai, na akaamũkĩra Roho Mũtheru kuuma kũrĩ Ngai Ithe ta ũrĩa eeranĩire, nĩatũitĩrĩirie Roho ũcio ũrĩa rĩu mũrona na mũkaigua. 

34   Amu Daudi we mwene ndaambatire igũrũ; we nĩkuuga oigire atĩrĩ: ‘Mwathani Ngai nĩerire Mwathani wakwa atĩrĩ: Ikara mwena wakwa wa ũrĩo 

35  o nginya ngaatua thũ ciaku gaturwa ga kũigĩrĩra magũrũ maaku.’ 

36  “Tondũ wa ũguo kĩmenyeei na ma inyuĩ andũ oothe a Isiraeli atĩ Jesũ ũcio mwambire mũtĩinĩ, nĩ we Ngai atuĩte Mwathani na Mesia!” 

37  Nao andũ acio maigua ũguo magĩtheecwo ngoro makĩũria Petero na atũmwo acio angĩ atĩrĩ, “Aariũ a Ithe witũ tũgũgĩĩka atĩa?” 

38  Naake Petero akĩmacookeria atĩrĩ, “Mwĩrireei, mũcooke mũbatithio mũndũ o mũndũ thĩinĩ wa rĩĩtwa rĩa Jesũ Kristũ nĩguo mũrekerwo meehia maanyu, na nĩmũkwamũkĩra kĩheeo kĩa Roho Mũtheru. 

39  Amu kĩĩranĩro kĩu nĩ inyuĩ mwerĩirwo na ciana cianyu o hamwe na arĩa me kũraaya, arĩa oothe Mwathani Ngai witũ eetaga kũrĩ we.” 

40  Petero agĩkĩmaarĩria na ciugo icio na ingĩ nyingĩ, akĩmathaitha akĩmeera atĩrĩ, “Mwĩhonokiei muume kũrĩ iherithia rĩrĩa rĩrooka kũrĩ rũciaro rũũrũ rwaganu!” 

41  Nao arĩa meetĩkirie ũhoro wake makĩbatithio, na mũthenya ũcio makĩongerereka andũ ta ngiri ithatũ (

3  ,

42  Nao magĩikara marũmĩĩtie ũrutani wa atũmwo, magakoragwo thĩinĩ wa ngwatanĩro ciao, na makagwatanagĩra nao rĩrĩa mekwenyũra mũgate o na rĩrĩa mekũhooya. Mũtũũrĩre wa andũ arĩa meetĩkĩĩtie 

43  Namo maũndũ maingĩ ma magegania o na ciama ikĩringwo nĩ atũmwo, nao andũ oothe makĩiyũrwo nĩ guoya. 

44   Nao arĩa oothe meetĩkĩĩtie maikaraga hamwe makagwatanagĩra indo ciao ciothe hamwe. 

45  Nao nĩmeendagia ithaka na indo ciao, makagayana oothe o mũndũ kũringana na mabata maake. 

46  O mũthenya nĩmaathiaga Hekaarũinĩ hamwe, na makenyũra mĩgate mĩciĩinĩ yao, makarĩanagĩra makeneete na me na ngoro theru, 

47  makĩgoocaga Ngai, na makeendagwo nĩ andũ oothe. Naake Mwathani nĩongagĩrĩra thiritũinĩ yao o mũthenya arĩa maahonokagio.

