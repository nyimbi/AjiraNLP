1   Moridekai, Mũyahudi wa kuuma mũhĩrĩga wa Benjamini, nĩatwarirwo ithaamĩrio me hamwe na mũthamaki Jehoiakini wa Juda rĩrĩa mũthamaki Nebukadinezaru wa Babiloni aanyiitire Jerusalemu. 

2   Moridekai aarĩ mũrũ wa Jairũ, na aarĩ wa rũciaro rwa Shimei mũrũ wa Kishi. Hĩndĩ ĩyo aatũũraga itũũra inene rĩa Perisia rĩĩtagwo Susa, kũrĩa aarĩ mũndũ wa bata mũciĩinĩ wa mũthamaki ũrĩa warĩ igweta wetagwo Ahasuerusu. 

3   Mũthenyainĩ wa mbere wa mweri wa Nisani, mwakainĩ wa keerĩ wa wathani wa Ahasuerusu, Moridekai nĩarootire kĩrooto. 

4   Aarootire kũgĩĩte na inegene, kĩhĩngĩĩcano, marurumĩ manene, gĩthingithia, na gĩthĩĩna kĩnene thĩinĩ wa thĩ. 

5   Nĩgwacookire gũgĩũka ndamaathia igĩrĩ nene, ciĩhaarĩirie kũrũa cio nyene. 

6   Nĩciararamaga mũno, na ndũũrĩrĩ ciothe ikĩĩhaarĩria kũrũa na rũruka rwa andũ arĩa athingu a Ngai. 

7   Mũthenya ũcio warĩ wa nduma, mũcaayo, mathĩĩna, kĩeha, gũthũũkangio na wa kũniinwo gwa thĩ yothe. 

8   Nao andũ oothe athingu a Ngai nĩmaathĩĩnĩkire, magetigagĩra maũndũ marĩa maakuhĩrĩirie kũhinga, na nĩmaakĩĩhaarĩirie gũkua. 

9   No magĩkaĩra Ngai amateithie, na ihooya rĩao rĩgĩcookio na ũndũ wa rũũĩ rũrĩa rwathereraga kuuma gathimainĩ kaniini. 

10   Nĩgwakĩire, na riũa rĩkĩratha, na andũ arĩa enyiihia magĩtũũgĩrio na makĩananga thũ ciao iria cietĩĩaga. 

11   Kĩrootoinĩ gĩĩkĩ Moridekai nĩonire ũrĩa Ngai ehaarĩirie gwĩka, na ookĩra kĩrooto kĩu, kĩarĩ o meciiriainĩ maake, na mũthenya wothe nĩageririe gwĩciiria amenye ũrĩa kĩendaga kuuga. Moridekai kũhonokia mũthamaki ndakooragwo 

12   Na rĩĩrĩ, Moridekai nĩkũhuurũka aahuurũkĩĩte kũu nja ya nyũmba ya mũthamaki harĩa Gabatha na Thaara, andũ eerĩ ahakũre a mũthamaki marangagĩra. 

13   Nĩaiguire makĩaria, akĩmenya atĩ maarĩ na mũbango wa kũũraga mũthamaki Ahasuerusu. Moridekai nĩerire mũthamaki ũhoro wa mũbango ũcio wa andũ acio eerĩ ahakũre. 

14   Mũthamaki agĩgĩciirithia andũ acio eerĩ ahakũre, na rĩrĩa moimbũrire makiumagario magĩthiĩ makĩũragwo. 

15   Mũthamaki nĩandĩkithirie maũndũ macio harĩa haandĩkagwo maũndũ ma bata ma bũrũri, na o naake Moridekai no aandĩkire ũhoro wamo. 

16   Mũthamaki nĩathanire atĩ Moridekai arutage wĩra gwake mũciĩ na akĩmũhe iheeo nyingĩ tondũ wa maũndũ macio. 

17   No rĩĩrĩ, Hamani mũrũ wa Hamedatha, ũrĩa Mũbougea waheetwo gĩtĩĩo mũno nĩ mũthamaki, nĩacaririe mweke wa gwĩka Moridekai hamwe na andũ aao ũũru tondũ Moridekai nĩ we watũmĩĩte andũ acio eerĩ ahakũre mooragwo. Kwini Vashiti kũregana na watho wa mũthamaki

