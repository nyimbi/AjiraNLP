1  Aariũ na aarĩ a Ithe witũ, tondũ mũrĩ andũ meetĩkĩĩtie Mwathani witũ Jesũ Kristũ o Mwathani wa riiri, tuĩkaai andũ matarĩ agũthuutũkania andũ nĩ ũndũ wa ũrĩa makoragwo makĩoneka. 

2  Nĩ ũndũ mũndũ mũtongu wĩhumbĩĩte nguo njega na ageekĩra gĩcũhĩ gĩa thahabu guoko angĩũka mũcemanio wanyu, na ũngĩ mũthĩĩni wĩhumbĩĩte nguo ndarũkangu o naake ooke, 

3  na inyuĩ mũhe mũndũ ũrĩa wĩhumbĩĩte nguo njega gĩtĩĩo mũmwĩre atĩrĩ, “Ta ikarĩra gĩtĩ gĩĩkĩ.” Naake ũrĩa mũthĩĩni mũmwĩre atĩrĩ, “Rũũgama haarĩa kana ũikare thĩ haaha magũrũinĩ maakwa,” 

4  githĩ mũtigũkĩona atĩ nĩmweyamũrania gatagatĩinĩ kaanyu na mwatuĩka atui ciira na meciiria mooru? 

5  Tathikĩrĩriai inyuĩ aariũ na aarĩ a Ithe witũ nyendeete! Githĩ Ngai ndathuurire andũ arĩa athĩĩni a gũũkũ thĩ matuĩke itonga cia wĩtĩkio, na matuĩke agai a Ũthamaki ũrĩa eerĩire arĩa mamwendeete? 

6  No inyuĩ nĩmũraima arĩa athĩĩni gĩtĩĩo! Atĩrĩĩrĩ, andũ arĩa mamũhinyagĩrĩria na makamũtwara kũrĩ aciirithania nĩ arĩkũ? Nĩ itonga! 

7  Acio nĩ o macambagia rĩĩtwa rĩu rĩega rĩrĩa mwaheirwo. 

8   No ũkorwo nĩwĩkaga wega angĩkorwo nĩũhingagia ũrĩa Watho wa mũthamaki uugaga kũringana na Maandĩko atĩ, “Enda mũndũ ũrĩa mũrigainie naake o ta ũrĩa wĩyendeete wee mwene.” 

9  No rĩĩrĩ, angĩkorwo mwamũranagia andũ nĩ tondũ wa ũrĩa maroneka matariĩ nĩmwĩhagia, naguo Watho nĩũmũtuĩrĩire ta andũ eehia moinĩĩte watho. 

10  Mũndũ ũrĩa wĩkaga ũrĩa maathani moothe moigaga no akoina rĩmwe tu, ũcio nĩatuĩrĩirwo ciira wa kuuna mawatho moothe. 

11   Tondũ Ngai ũrĩa woigire, “Ndũkaanatharanie,” no we woigire, “Ndũkaanooragane.” Kwoguo ũngĩũragana nĩũgũtuĩka muuni Watho o na angĩkorwo ndũtharanĩĩtie. 

12  Nĩ ũndũ ũcio aragiai na mwĩkage ciĩko cianyu ta andũ arĩa magaatuĩrwo kũringana na Watho ũrĩa ũtuohoraga kuuma ũkomboinĩ. 

13  Tondũ Ngai ndakaigua tha agĩciirithia mũndũ ũrĩa ũtaiguagĩra andũ arĩa angĩ tha, no tha nĩcihootaga ituĩro. Wĩtĩkio na ciĩko 

14  Aariũ na aarĩ a Ithe witũ, bata wa mũndũ kuuga atĩ e na wĩtĩkio na ciĩko ciake itirawonania-rĩ, nĩ ũrĩkũ? Wĩtĩkio ta ũcio no ũmũhonokie? 

15  Aariũ kana aarĩ a Ithe witũ mangĩkorwo matarĩ na nguo cia kwĩhumba kana irio cia kũrĩa, 

16  naake ũmwe wanyu ameere atĩrĩ, “Thiĩi na wega mũgoote mwaki na mũrĩe mũhũũne!” na ndamahe indo irĩa mabataire nĩ wega ũrĩkũ ameeka? 

17  Nĩ ũndũ ũcio wĩtĩkio wiki ũtarĩ na ciĩko, nĩ mũkuũ. 

18  Ĩndĩ hiihi mũndũ ahota kuuga atĩrĩ, “Wee-rĩ, wĩ na wĩtĩkio, na niĩ ndĩ na ciĩko.” Rĩu-rĩ, “Ta kĩnyonie ũrĩa mũndũ angĩkorwo na wĩtĩkio hatarĩ ciĩko, na niĩ nĩngũkuonia wĩtĩkio wakwa na ũndũ wa ciĩko iria njĩkaga!” 

19  Wee nĩwĩtĩkĩĩtie atĩ Ngai nĩ ũmwe? Hau nĩwĩkaga wega! No o na ngoma nĩciĩtĩkĩĩtie o ro ũguo na nĩciinainaga nĩkũmwĩtigĩra. 

20  Wee kĩrimũ gĩĩkĩ! Nĩũkwenda wonio wĩtĩkio ũtarĩ na ciĩko nĩ wa tũhũ? 

21   Ithe witũ Aburahamu-rĩ, oonanirio nĩagĩrĩire mbere ya Ngai nĩkĩ? Oonanirio nĩagĩrĩire nĩ ciĩko ciake, hĩndĩ ĩrĩa aarutire mwana wake Isaaka, ũrĩa warĩ wa mũũmwe, kĩgongoonainĩ. 

22  Nĩwakĩona atĩ wĩtĩkio wake nĩwarutithanirie wĩra na ciĩko ciake, naguo wĩtĩkio wake ũgĩtuuo mũiganĩru kũna nĩ ũndũ wa ciĩko icio ciake. 

23   Namo Maandĩko magĩkĩhinga marĩa moigĩĩte atĩ, “Aburahamu nĩetĩkirie Ngai, na nĩ ũndũ ũcio Ngai akĩmwĩtĩkĩra ta mũndũ mũthingu,” na nĩ ũndũ ũcio agĩgĩĩtwo mũraata wa Ngai. 

24  Nĩmũgũkĩona atĩ mũndũ aiguithanagio na Ngai nĩ ciĩko ciake, no ti tondũ wa wĩtĩkio guo wiki. 

25   Ũguo noguo Rahabu ũrĩa warĩ mũmaraaya atariĩ. Nĩ ũndũ nĩatuirwo mũthingu nĩ Ngai nĩ ũndũ wa ciĩko ciake cia kũnyiita athigaani a Isiraeli ũgeni, na akĩmoonia njĩra ĩngĩ ya kũgera nĩguo matikoonwo. 

26  Nĩ ũndũ ũcio, o ta ũrĩa mwĩrĩ ũtarĩ na muoyo ũkoragwo wĩ mũkuũ, noguo o naguo wĩtĩkio ũtarĩ na ciĩko wĩ mũkuũ.

