1  Rĩrĩa Moridekai aamenyire ũrĩa wothe gwekĩĩtwo, agĩtarũranga nguo ciake tondũ wa kĩeha. Agĩcooka agĩĩkĩra nguo ya ikũnia, na akĩĩitĩrĩria mũhu mũtwe. Agĩcooka akiumagara agĩtuĩkanĩria itũũrainĩ akĩanagĩrĩra atĩrĩ, “Andũ a rũũrĩrĩ rũtarĩ ũndũ mũũru rwĩkĩĩte nĩmekũniinwo!” 

2  Akinya kĩhingoinĩ gĩa gũtoonya kwa mũthamaki agĩtithia tondũ mũndũ o wothe wĩkĩrĩĩte nguo ya ikũnia na akeehurĩria mũhu ndeetĩkĩragio gũtoonya mũciĩ kwa mũthamaki. 

3  Na rĩu, ng'ongo ciothe kũrĩa itua rĩu rĩa mũthamaki rĩamenyithanirio, Ayahudi magĩcakaya maanĩrĩire, na makĩrĩra, na magĩkayũrũrũka, na magĩĩkĩra nguo cia makũnia na makĩitĩrĩria mũhu. 

4  Rĩrĩa ndungata cia kwini Esiteri, cia airĩĩtu na cia arũme arĩa maarĩ ahakũre, meerire Esiteri ũrĩa Moridekai areeka, nĩatangĩkire ngoro mũno, na agĩkĩnenganĩrĩria nguo ingĩ Moridekai eekĩre arute ĩyo ya ikũnia, nowe Moridekai akĩrega gũciamũkĩra. 

5  -

6  Esiteri agĩgĩĩta ndungata ĩmwe ya mũndũ mũrũme warĩ mũhakũre, wathuurĩĩtwo wa kũmũtungatagĩra wetagwo Hathaka akĩmwĩra athiĩ harĩ Moridekai akamenye nĩ atĩa kũrathiĩ na mbere. 

7  Moridekai agĩkĩmwĩra ũrĩa wothe gwekĩkĩĩte na mbeeca iria Hamani eeranĩire atĩ nĩekũiga kĩgĩĩnainĩ kĩa bũrũri, tani magana matatũ ma mĩrongo ĩna (

340  ) cia betha. 

8  Agĩkĩnengera Hathaka marũa ma itua rĩrĩa rĩatuĩrĩirwo kũu Susa, rĩathanĩĩte atĩ Ayahudi oothe maniinwo. Moridekai akĩmwĩra atwarĩre Esiteri, nĩguo athiĩ kũrĩ mũthamaki amũthaithe na amũkaĩre aiguĩre andũ a rũũrĩrĩ rwao tha. Agĩthiĩ na mbere akĩmwĩra atĩrĩ, “Mwĩre aririkane atĩ rĩrĩa ndamũreraga atarĩ kwa mũthamaki, aarĩ mũndũ o ro ũguo. Na tondũ Hamani ũrĩa wĩ gĩtĩinĩ kĩrĩa gĩ thuutha wa kĩa mũthamaki nĩaheanĩĩte ũhoro mũũru witũ na akoiga tũũragwo, no mũhaka ahooe Mwathani na acooke ahe mũthamaki ũhoro witũ. No mũhaka atũhonokie tũtikooragwo.” 

9  Hathaka agĩcooka kwĩ Esiteri akĩmwĩra ũguo. 

10  Naake Esiteri akĩmwĩra athiĩ akeere Moridekai atĩrĩ, 

11  “Mũndũ o na ũrĩkũ, mũndũ mũrũme kana mũtumia, angĩtoonya kanyũmba ga thĩinĩ ga kwa mũthamaki oone mũthamaki ateetĩĩtwo, mũndũ ũcio no kũũragwo. Na mũndũ o wothe wĩ bũrũriinĩ nĩoĩ ũguo. No mũthamaki atambũrũkĩirie mũndũ ũcio mũthĩĩgi wake wa thahabu noguo atangĩũragwo. Na niĩ rĩu ndĩ na mweri ũmwe mũthamaki atarĩ andũmanĩra.” 

12  Rĩrĩa Hathaka eerire Moridekai ũrĩa Esiteri oiga, 

13  oigire akeerwo atĩrĩ, “Esiteri, ndũkaae gwĩciiria atĩ wĩ handũ heega gũkĩra Ayahudi arĩa angĩ oothe me bũrũriinĩ. 

14  Wona waga kwaria ihindainĩ rĩĩrĩ, ũteithio nĩũkuuma mĩena ĩngĩ Ayahudi mahonokio, no we nĩũgũkua, na andũ a nyũmba ya thooguo mathire. Ningĩ-rĩ, nũũ ũũĩ atĩ kana hiihi ndwatuirwo kwini nĩ ũndũ wa ihinda ta rĩĩrĩ?” 

15  Esiteri nĩatũmanĩire Moridekai akeerwo atĩrĩ, 

16  “Thiĩ ũcookanĩrĩrie Ayahudi oothe arĩa me Susa hamwe mwĩhinge na mũũhoere. Mũtikaae kũrĩa kana kũnyua kĩndũ o na kĩ mĩthenya ĩtatũ na mootukũ matatũ. O na niĩ hamwe na airĩĩtu arĩa maandungatagĩra noguo tũgwĩka. Thuutha wa ũguo nĩngaathiĩ kwĩ mũthamaki o na angĩkorwo watho ndwĩtĩkĩrĩĩtie. Angĩkorwo ndĩ wa gũkua, nĩngaagĩkua.” 

17  Moridekai agĩthiĩ agĩĩka ũrĩa wothe Esiteri aamwĩrĩĩte ageeke. Ihooya rĩa Moridekai 

18   Moridekai nĩacookire akĩhooya Mwathani, akĩgwetaga ciĩko ciothe iria Mwathani eekĩĩte mbere ta ũũ: 

19   “Ũũi! Ũũi! Mwathani, nĩwe Mwathani na mũthamaki ũrĩa wathaga indo ciothe. Thĩ yothe ĩ-mookoinĩ maaku, na gũtirĩ mũndũ ũngĩgũkararia ũngĩenda kũhonokia Aisiraeli. 

20  -

21   Amu wee nĩ we wombire igũrũ na thĩ na indo ciothe irĩ thĩ. Wee nĩ we Mwathani wa indo ciothe na gũtirĩ o na ũmwe ũngĩgwĩtiiria. 

22  -

23   Wee nĩũũĩ maũndũ moothe. Mwathani, nĩũũĩ atĩ ndiaregire kũinamĩrĩra Hamani ũcio mwĩtĩi tondũ wa kwĩyamũrania na andũ kana tondũ wa mwĩtĩĩo, kana tondũ wa kwenda ngaathwo nĩ andũ. Amu nĩingĩreerirĩria kũmũmumunya nyaarĩrĩ cia magũrũ maake nĩguo honokie Aisiraeli. 

24   No niĩ ndeekire ũguo nĩguo ndigeekĩre ũgooci wa mũndũ mbere ya ũgooci wa Ngai, na ndikainamĩrĩra ũngĩ tiga wee wiki Mwathani wakwa, na ndiekaga ũguo na mwĩtĩĩo. 

25   “Na rĩu Mwathani Ngai na mũthamaki, o wee Ngai wa Aburahamu, gitĩra andũ aaku. Tũgitĩre amu maitho ma thũ ciitũ nĩ ithuĩ maroreete matwanange. Marenda kũniina andũ arĩa wee wethuurĩire kuuma o kĩambĩrĩria. 

26   Ndũkaarekererie igai rĩaku rĩrĩa wee wahonokirie kuuma bũrũri wa Misiri. 

27   Igua ihooya rĩakwa ũiguĩre andũ aaku arĩa wethuurĩire tha. Reke kĩeha giitũ gĩtuĩke gĩkeno nĩguo tũtũũre na tũgoocage rĩĩtwa rĩaku. Ũũi! Mwathani! Ndũkaaniine tũnua twa arĩa makũgoocaga.” 

28   Nao Aisiraeli makĩhooya maanĩrĩire magwatĩirie, amu nĩmoonaga gĩkuũ gĩgĩũka. Ihooya rĩa Esiteri 

29  -

31   Naake kwini Esiteri akĩhũgũka na kũrĩ Mwathani arĩ na ruo rũingĩ. Akĩruta nguo ciake cia riiri agĩkĩra nguo cia kĩeha na cia macakaya. Na handũ ha kwĩhaka maguta ma goro manungi wega akĩĩitĩrĩria mũhu na gĩcoro mũtwe. Nĩageririe o ũrĩa angĩhota kwagithia mwĩrĩ wake riiri, na njuĩrĩ yake ĩrĩa amenyagĩrĩra mũno akĩaga kũmĩcanũra kana kũmĩoha, akĩmĩrekereria ĩcunjuure. 

32   Agĩcooka akĩhooya Mwathani Ngai wa Isiraeli atĩrĩ, “Ũũi! Ũũi! Mwathani wakwa, o we mũthamaki witũ, Wee wiki no we Ngai. Niĩ ndĩ wiki na ndirĩ ũngĩ ũngĩndeithia tiga wee. Ndakũhooya ndeithia, amu ndĩ na ũgwati nguuĩĩte. 

33   Kuuma rĩrĩa ndaciarirwo, ndũire njiguaga kuuma kũrĩ andũ a rũũrĩrĩ rwakwa, atĩ wee Mwathani nĩwathuurire Aisiraeli kuuma kũrĩ ndũũrĩrĩ ciothe. Ningĩ ũgĩthuura maithe maitũ kuuma kũrĩ aciari aao, ũkĩmeerĩra igai rĩa tene na tene, na nĩwamahingĩirie ũguo wothe wameerĩire. 

34  -

35   “Ithuĩ nĩtwakũhĩtĩirie na ũgĩtũnengerana kũrĩ thũ ciitũ tondũ wa gũthaathaiya ngai ciao cia mĩhianano. Ũũi! Wee Mwathani ndũhĩtĩĩtie. No rĩĩrĩ, thũ ciitũ itiraigua ciiganĩire nĩĩgũtuona twĩ ngombo, nĩmehĩtĩĩte makerĩra ngai ciao atĩ 

36  -

37   nĩmekũniina andũ arĩa makũgoocaga, na maniine wathani waku, na maniine biũ riiri wa nyũmba yaku o na kĩgongoona. 

38   Marenda andũ a thĩ mathaathayagie ngai cia mĩhianano, na matũũre metigĩrĩĩte mũthamaki na nĩ mũndũ ũgaakua. 

39   “Ũũi! Mwathani, ndũkaanengere hinya waku kĩndũ gĩtarĩ muoyo, na ndũkaareke matũthekerere atĩ nĩtũhooteetwo. Handũ ha ũguo reke mĩbango yao ĩmacookerere, na mũndũ ũrĩa wambĩrĩirie gũtũũkĩrĩra ũmũtue atĩ nĩ we kĩonereria. 

40   “Ũũi! Mwathani, tũririkane. Ũka kũrĩ ithuĩ ihindainĩ rĩĩrĩ rĩa mathĩĩna. Ũũi! Mũthamaki wa ngai ciothe, o wee wathaga maahinya moothe ma thĩ, he ũũmĩrĩru. Ndathiĩ kwaria na Ahasuerusu mũrũũthi ũcio-rĩ, he ciugo iria ciagĩrĩire. 

41   Na ũgarũre ngoro yake ĩmene mũndũ ũcio thũ iitũ nĩ geetha aniinwo o hamwe na arĩa maiguithanagia naake. Ũũi! Mwathani, ũka ũtũhonokie, na ũndeithie niĩ itarĩ na mũteithia ũngĩ tiga o wee wiki. 

42   “Wee nĩũũĩ maũndũ moothe. 

43   Nĩũũĩ atĩ nĩthũire gĩtĩĩo kĩrĩa heagwo nĩ andũ aya a ndũũrĩrĩ, o na nĩthũire mũno gwĩciiria ũhoro wa gũkoma na andũ aya aaganu na matarĩ aruu. 

44   Wee nĩũũĩ atĩ ndiĩkaga ũrĩa ndĩrenda. Nĩthũire thũmbĩ ĩrĩa njĩkagĩra mũtwe ta kwini mĩthenya ĩrĩa mĩnene. Thũmbĩ ĩyo ndĩmĩthũire o ta gĩtangari, na ndimĩĩkagĩra rĩngĩ tiga o rĩrĩa njagĩrĩirwo. 

45   Niĩ ndungata yaku ndirĩ ndarĩĩra meethainĩ ya Hamani o na ndirĩ ndahe mũthamaki gĩtĩĩo na ũndũ wa gũthiĩ marugainĩ maake kana nganyua ndibei ĩrĩa ĩrutĩirwo ngai ciake. 

46   Kuuma rĩrĩa ndareehirwo gũũkũ niĩ ndungata yaku, gĩkeno kĩrĩa ndĩ ndakorwo nakĩo no gĩa gũgũthaathaiya wee Mwathani Ngai wa Aburahamu. 

47   “Ũũi! Ngai Wee Mwene Hinya Wothe, thikĩrĩria mahooya ma andũ aaku, na ũtũhonokie kuuma kũrĩ andũ aya eeki naaĩ, na ũnjehereirie guoya wakwa.”

