1   Ũũgĩ wothe uumaga kwĩ Mwathani, na ũũgĩ ũtũũraga na Mwathani tene na tene. 

2  Nũũ ũngĩhota gũtara mataata ma mbura kana atare mũthanga wa hũgũrũrũinĩ cia iria? Nũũ ũngĩhota gũtara matukũ ma kuuma tene nginya tene? 

3  Nũũ ũngĩhota kũmenya ũraihu wa kuuma thĩ nginya igũrũ, na wariĩ wa thĩ, ũriku wa iria, na ũriku wa ũũgĩ? 

4  Ũũgĩ wombirwo mbere ya indo ciothe. Gũtaũkĩrwo gũtũire kuo kuuma o kĩambĩrĩria 

5  Kĩhumo kĩa ũũgĩ nĩ kiugo kĩa Ngai ũrĩa ũrĩ igũrũ, na njĩra ciaguo nĩ watho wa tene na tene. 

6  Nũũ rĩ kana rĩ ũrĩ waguũrĩrio kũrĩa ũũgĩ uumaga? Nũũ ũrĩ wamenya njĩra ciaguo cia ũmenyo? 

7  Nũũ ũrĩ waguũrĩrio ũmenyo wa ũũgĩ? Na nũũ ũrĩ wahungurania wara waguo? 

8  Nĩkũrĩ ũmwe tu mũũgĩ, aikarĩire gĩtĩ gĩake kĩa ũnene na no mũhaka aheeo gĩtĩĩo. 

9   Mwathani we mwene nĩ we wombire ũũgĩ, nĩawonire na akĩmenya bata waguo na kwoguo akĩũiyũria indoinĩ ciothe iria oombire. 

10  Nĩaheire andũ oothe ũũgĩ ũigana ũna, na arĩa mamwendeete akĩmaitũrũrĩra ũũgĩ ũtarĩ gĩthimi. 

11  Ũngĩtĩĩa Mwathani nĩũkũgĩa na gĩtĩĩo na mwĩtĩĩo, na nĩ ũkũhumbwo thũmbĩ ya gĩkeno na ũcanjamũke. 

12  Gũtĩĩa Mwathani gũcanjamũraga ngoro ya mũndũ, agaikara akeneete agagĩtũũra matukũ maingĩ. 

13  Mũndũ ũrĩa ũtĩĩĩte Mwathani nĩagaatũũra wega thuuthainĩ, na mũthenya wa gũkua gwake Mwathani nĩakaamũraathima. 

14  Gũtĩĩa Mwathani nĩkuo kĩhumo kĩa ũũgĩ. Andũ arĩa ehokeku maheagwo ũũgĩ marĩ o nda ya maanyina. 

15  Ũũgĩ ũtũũranagia na ithuĩ kuuma mĩndĩ na mĩndĩ, na njiarwa iria igooka no igaatũũrio nĩguo. 

16  Gũtĩĩa Mwathani nĩ ũũgĩ ũrĩ wothe, ũhũũnagia andũ kũna na iheeo ciaguo 

17   na ũgakĩiyũria mĩciĩ yao na makũmbĩ maao indo ciothe iria ngoro ciao ingĩĩrirĩria. 

18  Gũtĩĩa Mwathani nĩkuo thũmbĩ ya ũũgĩ, gũgagĩtũma kũgĩe thaayũ o hamwe na ũgima wa mwĩrĩ. 

19  Nĩgũtũmaga ũmenyo na mũtaũkĩre ciure ta mbura, na gũgagĩtũũgĩria gĩtĩĩo kĩa arĩa mawamũkagĩra. 

20   Gũtĩĩa Mwathani nĩkuo kĩhumo kĩa ũũgĩ; na maciaro maaguo nĩgũtũũra matukũ maingĩ. 

21  Gũtĩĩa Mwathani nĩgũthengagia meehia moothe, na gũtĩĩa Mwathani nĩkũingataga maraakara moothe. Kwĩnyiita 

22  Maraakara matarĩ gĩtũmi ti meega; nĩmatũmaga mũndũ agũe. 

23  Eterera na ũkirĩrĩrie, thuuthainĩ nĩũgaakenera ũndũ ũcio mũno. 

24  Kira o nginya kamweke karĩa kaagĩrĩire gakinye, na nĩũkũgĩa na ngumo njega nĩ ũndũ wa ũthuurĩri waku. Ũũgĩ na kũhe Ngai gĩtĩĩo 

25  Ũũgĩ nĩ mũthiithũ wa thimo, na ũngai nĩ kĩndũ kĩrĩ magigi harĩ eehia. 

26  Ũngĩenda kũũhĩga, hingia maathani ma Mwathani, na nĩegũkũhe ũũgĩ mũingĩ. 

27  Amu gũtĩĩa Mwathani nĩ ũũgĩ na ũmenyo guo mwene. Nĩakenagio tondũ wa gwathĩka na kũhoorera. 

28  Tuĩka mwĩhokeku mbere ya Ngai; ũgĩthaathaiye Mwathani na ngoro yaku yothe. 

29  Wĩ mbere ya andũ ndũkaae gũtuĩka hinga, na ũmenyerere ũrĩa ũraaria. 

30  Ndũkaae gwĩtĩĩa nĩguo ndũkaae kũgũa, ũkĩĩreehere gĩconoko. Mwathani akaaguũria hitho ciaku na agĩkuumĩrie mbere kĩũnganoinĩ, amu ndũthiĩte hau wĩ na gĩtĩĩo kĩa Mwathani, no ũthiĩte ho wĩ na ngoro ĩiyũrĩĩte ũhinga.

