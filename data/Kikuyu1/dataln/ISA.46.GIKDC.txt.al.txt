1  “Ngai ĩrĩa ĩĩtagwo Beli nĩgwĩte nayo ĩrĩa ĩĩtagwo Nebo nĩnũnde. Ngai icio rĩu ikuuĩĩtwo nĩ ndigiri ta mĩrigo; na nĩiritũhĩire nyamũ icio icikuuĩĩte. 

2  Ngai icio igwĩte ikaiganĩrĩrwo hamwe, itingĩhota kwĩhonokia. Nĩgũtwarwo iratwarwo ithaamĩrioinĩ. 

3  “Tegaai matũ mũũthikĩrĩrie, inyuĩ andũ a Isiraeli arĩa oothe mũtigarĩĩte. Ndũire ndimũmenyagĩrĩra kuuma o mwaciarwo, o na mũrĩ ndainĩ no ndamũteithagia. 

4  Ngũtũũra njĩkaga ũguo kinya mũkũre na mũgĩe na mbuĩ. Nĩ niĩ ndamũũmbire na nĩndĩrĩmũmenyagĩrĩra, na ndĩmũhonokagie. 

5  “Mũngĩningithania na ũ atĩ nĩguo tũiganane? Ningĩ mũngĩningithania na ũ atĩ nĩguo tũhaanane? 

6  Andũ mahingũraga mĩhuko yao makaruta thahabu, na magathima betha na ratiri. Magacooka makarĩha mũturi, agacithondeka igatuĩka ngai. Magagĩũka makamĩinamĩrĩra, na makamĩthaathaiya. 

7  Magacooka makamĩigĩrĩra ciande, makamĩkuua magathiĩ makamĩiga handũ haayo; hau mamĩiga ndĩngĩhota gũcooka gwĩthengia ho. Mũndũ angĩmĩkaĩra, ndĩngĩhota kũmũruta thĩĩnainĩ. 

8  Kwoguo, ririkanaai ũndũ ũcio na mũwĩkĩre ngoro, inyuĩ eehia aya. 

9  Ririkanaai maũndũ marĩa maatuĩkĩkire tene, amu niĩ no niĩ nyiiki Ngai, na gũtirĩ ũngĩ thengia niĩ. No niĩ nyiiki Ngai na gũtirĩ ũngĩ tũhaanaine naake. 

10  O kĩambĩrĩriainĩ nĩndamenyithanirie ũrĩa maũndũ makaarĩĩkĩrĩria; na kabere mũno ngĩmenyithania maũndũ marĩa meerekeire gũũka. Ngakiuga atĩ mũbango wakwa, no mũhaka ũhinge; na ũrĩa wothe nduĩte kũhingia, nĩngũhingia. 

11  Nĩndĩreeta mũndũ ũmwe mwena wa irathĩro, na arĩomokanagĩra o ta nderi. Ekuuma bũrũri wa kũraaya ooke ahingie mũbango wakwa. Niĩ njugĩĩte ũguo, na nĩngũũhingia. 

12  “Tegaai matũ mũũthikĩrĩrie, inyuĩ mũũmĩĩtie ngoro, o inyuĩ mũreciiria atĩ ũhootani wakwa nĩũmũraihĩrĩirie. 

13  Atĩrĩĩrĩ, nĩngũreehithia mũthenya wa ũhootani hakuhĩ, no kaĩ ndũrĩ haraaya-ĩ! Ũhootani ũcio wakwa ndũgũcererithio; nĩngũhonokia Jerusalemu, na ndũme Aisiraeli matũũgĩre kuo.”

