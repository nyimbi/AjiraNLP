1  Naake Daudi agĩgĩaka nyũmba nyingĩ itũũrainĩ rĩa Daudi nĩ ũndũ wa mabata maake. Agĩcooka agĩthondeka handũ akĩamba hema ho nĩguo haigagwo Ithandũkũ rĩa Ngai rĩa Kĩrĩĩkanĩro. 

2   Hĩndĩ ĩyo akiuga atĩrĩ, “No Alawii oiki maagĩrĩirwo nĩgũkuua Ithandũkũ rĩa Kĩrĩĩkanĩro, nĩ gũkorwo acio nĩ o MWATHANI aathuurire marĩkuuage na matũũre mamũtungatagĩra hĩndĩ ciothe.” 

3  Nĩ ũndũ ũcio Daudi agĩcookanĩrĩria andũ oothe a Isiraeli kũu Jerusalemu nĩguo makagĩĩre Ithandũkũ rĩa Kĩrĩĩkanĩro marĩreehe handũ hau aarĩthondekeire. 

4  Agĩcooka agĩcookanĩrĩria njiarwa cia Harũni o na Alawii. 

5  Kuuma mbarĩ ya Kohathu gũgĩũka andũ igana rĩa mĩrongo ĩĩrĩ, (

120  ) matongoreetio nĩ Urieli; 

6  kuuma mbarĩ ya Merari gũgĩũka andũ magana meerĩ ma mĩrongo ĩĩrĩ (

220  ) matongoreetio nĩ Asaia; 

7  kuuma mbarĩ ya Gerishoni gũgĩũka andũ igana rĩa mĩrongo ĩtatũ (

130  ) matongoreetio nĩ Joeli; 

8  kuuma mbarĩ ya Elizafani gũgĩũka andũ magana meerĩ (

200  ) matongoreetio nĩ Shemaia; 

9  kuuma mbarĩ ya Heburoni gũgĩũka andũ mĩrongo ĩnaana (

80  ) matongoreetio nĩ Elieli; 

10  kuuma mbarĩ ya Uzieli gũgĩũka andũ igana na ikũmi na eerĩ (

112  ) matongoreetio nĩ Aminadabu. 

11  Ningĩ Daudi agĩĩta Zadoku na Abiatharu athĩnjĩri Ngai o na Alawii atandatũ mooke harĩ we, nao nĩ: Urieli, Asaia, Joeli, Shemaia, Elieli, na Aminadabu. 

12  Akĩmeera atĩrĩ, “Inyuĩ nĩ inyuĩ atongoria a mbarĩ cia Alawii. Mwĩtheriei inyuĩ eene o na Alawii arĩa angĩ nĩ geetha mũkagĩĩre Ithandũkũ rĩa Kĩrĩĩkanĩro kĩa MWATHANI Ngai wa Isiraeli mũrĩreehe handũ harĩa ndĩrĩthondekeire. 

13  Tondũ mũtiarĩkuuĩĩte ihinda rĩrĩa rĩa mbere, nĩkĩo MWATHANI Ngai witũ aatũraakarĩire nĩ ũndũ tũtiarĩmenyereire wega.” 

14  Tondũ ũcio athĩnjĩri Ngai na Alawii magĩĩtheria magĩthirwo nĩ thaahu nĩguo magĩĩre Ithandũkũ rĩa Kĩrĩĩkanĩro kĩa MWATHANI Ngai wa Isiraeli. 

15   Nao Alawii makĩrĩkuua na mĩtĩ mĩraaya maigĩrĩire ciande ciao o ta ũrĩa MWATHANI aathanĩĩte ahũthĩrĩĩte Musa. 

16  Naake Daudi akĩĩra atongoria a Alawii mathuure Alawii amwe a kũina na kũhũũra inanda na thaani iria ihũũrithanagio makeneete. 

17  -

21  Tondũ ũcio magĩgĩthuura andũ kuuma mbarĩ iria cioĩ kũina a kũhũũra thaani iria ihũũrithanagio ikagamba. Andũ acio maarĩ Hemani mũrũ wa Joeli, mũrũ wa ithe Asafu mũrũ wa Berekia, na Ethani mũrũ wa Kushaia, a mbarĩ ya Merari. Hamwe na acio gũgĩthuurwo Alawii a kũhũũra inanda iria i mũgambĩre mũceke, nao nĩ Zekaria, Jaazieli, Shemiramothu, Jehieli, Uni, Eliabu, Maaseia, na Benaia. Alawii arĩa maathuurirwo a kũhũũra inanda iria i mũgambĩre wa kũruruma nĩ: Matithia, Elifelehu, Mikineia, Azazia, na Obedi Edomu na Jeieli arĩa maarĩ arangĩri a Hekaarũ. 

22  Naake Kenania nĩ ũndũ wa ũrĩa aarĩ njoorua ya kũina agĩthuurwo ainithagie Alawii. 

23  -

24  Nao Berekia, Elikana, Obedi Edomu, na Jehia magĩthuurwo mamenyerere Ithandũkũ rĩa Kĩrĩĩkanĩro. Nao athĩnjĩri Ngai aya: Shebania, Benaia, Eliezeri, Joshafatu, Nethaneli, Amasai, na Zekaria, magĩthuurwo mathiĩ makĩhuuhaga tũrumbeeta matongoreetie Ithandũkũ rĩa Kĩrĩĩkanĩro. Gũthaamĩria Ithandũkũ rĩa Kĩrĩĩkanĩro Jerusalemu (

2  Sam 

6  .

12  -

22  ) 

25  Kwoguo mũthamaki Daudi, atongoria a Isiraeli, na anene a thigari magĩgĩthiĩ kwa Obedi Edomu makeneete makagĩĩre Ithandũkũ rĩa Kĩrĩĩkanĩro. 

26  Nao makĩruta igongoona rĩa ndeegwa mũgwanja na ndũrũme mũgwanja, nĩ geetha Ngai ateithie Alawii arĩa maakuuĩĩte Ithandũkũ rĩa Kĩrĩĩkanĩro. 

27  Hĩndĩ ĩyo Daudi, aini a nyĩmbo, Kenania mũtongoria wao, o na Alawii arĩa maakuuĩĩte Ithandũkũ rĩa Kĩrĩĩkanĩro, meehumbĩĩte nguo ndaaya cia gataani. Ningĩ Daudi nĩehumbĩĩte ebodi ya gataani. 

28  Kwoguo Aisiraeli oothe makĩambatia Ithandũkũ rĩa Kĩrĩĩkanĩro Jerusalemu makĩanagĩrĩra nĩgũkena, makĩhuuhaga tũrumbeeta na macoro, makĩhũũrithanagia thaani iria igambaga, o na makĩhũũraga inanda. 

29  Hĩndĩ ĩrĩa Ithandũkũ rĩa Kĩrĩĩkanĩro rĩatoonyagio itũũrainĩ, Mikali, mwarĩ wa Saũlũ, agĩcũũthĩrĩria e ndiricainĩ, akĩona mũthamaki Daudi akĩina akĩrũũgarũũgaga nĩgũkena, akĩmũnyarara.

