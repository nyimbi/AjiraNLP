1  Atha 

22  .

1  -

28  ) 

1  Na rĩĩrĩ, Jehoshafatu aarĩĩkia gũtonga na kwĩgĩĩra na igweta mũno, agĩtuma ũthoni na Ahabu. 

2  Na rĩĩrĩ, thuutha wa mĩaka mĩnyiinyi kũhĩtũka, Jehoshafatu agĩthiĩ gũceerera Ahabu Samaria. Naake Ahabu agĩgĩthĩnjĩra Jehoshafatu na araata aake ndũrũme na ndeegwa nyingĩ nĩguo makenanĩre. Agĩcooka akĩmũhatĩrĩria aambatanie naake magatharĩkĩre itũũra rĩa Ramothu bũrũriinĩ wa Gileadi. 

3  Akĩmũũria atĩrĩ, “Nĩũgũtwarana na niĩ tũgatharĩkĩre Ramothu?” Naake Jehoshafatu akĩmũcookeria atĩrĩ, “Nĩndĩhaarĩirie angĩkorwo nĩwĩhaarĩirie. O na mbũtũ yakwa ya ita nĩĩhaarĩirie.” 

4  Jehoshafatu agĩcooka akĩĩra Ahabu mũthamaki wa Isiraeli atĩrĩ, “Reke twambe tũũrie MWATHANI rũũtha mbere ya gwĩka ũguo.” 

5  Kwoguo Ahabu agĩĩta anabii ta magana mana (

400  ) mooke harĩ we. Mooka akĩmooria atĩrĩ, “Nĩ wega kana ti wega thiĩ ngatharĩkĩre itũũra rĩa Ramothu?” Nao makĩmũcookeria atĩrĩ, “Thiĩ ũkarĩtharĩkĩre, MWATHANI nĩegũkũhe ũhootani.” 

6  No Jehoshafatu akĩũria atĩrĩ, “Gũũkũ-rĩ, kwĩ na mũnabii ũngĩ wa MWATHANI tũngĩhooya kĩrĩra?” 

7  Ahabu agĩcookeria Jehoshafatu atĩrĩ, “Kwĩ na ũmwe ũtigarĩĩte wĩtagwo Mikaya mũrũ wa Imula. No nĩndĩmũthũire nĩ ũndũ maũndũ marĩa arathaga mangoniĩ no marĩa mooru.” Naake Jehoshafatu akĩmũcookeria atĩrĩ, “Ndwagĩrĩirwo nĩkuuga ũguo.” 

8  Hĩndĩ ĩyo Ahabu agĩtũma ndungata ĩmwe yake akĩmĩĩra atĩrĩ, “Thiĩ ũgĩĩre Mikaya mũrũ wa Imula na ihenya.” 

9  Hĩndĩ ĩyo, athamaki acio eerĩ meehumbĩĩte nguo ciao cia ũthamaki na magaikarĩra itĩ ciao cia ũthamaki. Nao maarĩ kĩhuuhĩroinĩ kĩa ngano hau nja ya kĩhingoinĩ gĩa itũũra rĩa Samaria, nao anabii oothe nĩkũratha maarathaga maũndũ marĩ mbere yao. 

10  Ũmwe wao wetagwo Zedekia mũrũ wa Kenaana agĩthondeka hĩa cia cuuma akĩĩra Ahabu atĩrĩ, “MWATHANI arakwĩra atĩrĩ, ‘Ũkũhũũra Aasiria na hĩa ici kinya ũmahoote biũ.’ ” 

11  Na rĩĩrĩ, o nao anabii acio angĩ makĩratha o ta ũguo Zedekia aarathĩĩte makiuga atĩrĩ, “Thiĩ ũgatharĩkĩre Ramothu na nĩũkũhootana. MWATHANI-rĩ, nĩegũkũhe ũhootani.” 

12  Ihinda o rĩu ndungata ĩrĩa yagĩrĩĩte Mikaya ĩkĩĩra Mikaya atĩrĩ, “Tarora wone atĩ anabii oothe mararatha maũndũ meega makoniĩ mũthamaki. O na we-rĩ, noguo wagĩrĩirwo nĩgwĩka.” 

13  No Mikaya akiuga atĩrĩ, “O ta ũrĩa MWATHANI atũũraga muoyo-rĩ, ũrĩa wothe Ngai wakwa ekũnjĩĩra noguo nguuga!” 

14  Rĩrĩa aathire he mũthamaki, Ahabu akĩmũũria atĩrĩ, “Mikaya, nĩ wega niĩ na Jehoshafatu tũthiĩ tũgatharĩkĩre itũũra rĩa Ramothu kana ti wega?” Naake Mikaya akĩmũcookeria atĩrĩ, “Nĩ wega mũthiĩ mũkarĩtharĩkĩre nĩmũkũrĩhoota. MWATHANI-rĩ, nĩekũmũhe ũhootani.” 

15  Naake Ahabu akĩmũcookeria atĩrĩ, “Menyerera mũno atĩ hĩndĩ ĩrĩa ũkũnjarĩria ũkĩgwetaga rĩĩtwa rĩa MWATHANI waragie ũhoro wa ma! Ũkwenda ngwĩrage ũguo maita maigana?” 

16   Naake Mikaya akĩmũcookeria atĩrĩ, “Njikĩĩtie maitho irĩmainĩ ngoona mbũtũ ya ita cia Isiraeli ihurunjĩĩtwo ta ng'ondu itarĩ na mũrĩithi. Naake MWATHANI akanjĩĩra atĩrĩ, ‘Andũ aya matirĩ na mũtongoria; reke meiinũkĩre na thaayũ.’ ” 

17  Hĩndĩ ĩyo Ahabu mũthamaki wa Isiraeli akĩĩra Jehoshafatu atĩrĩ, “Githĩ ndikwĩrire atĩ ndangĩratha ũndũ mwega ũngoniĩ? Ũyũ-rĩ, aandathagĩra o ũũru mũtheri.” 

18  Naake Mikaya agĩthiĩ na mbere kwaria, akiuga atĩrĩ, “Rĩu tathikĩrĩria ũrĩa MWATHANI aroiga! Niĩ ndĩroonire MWATHANI aikarĩire gĩtĩ kĩa ũthamaki na athiũrũrũkĩirio nĩ araika oothe. 

19  MWATHANI arooria atĩrĩ, ‘Nũũ ũgũthiĩ kũheenereria Ahabu athiĩ Ramothu nĩguo akooragĩrwo kuo?’ Nao araika acio maracookia ũndũ mwanya mwanya. 

20  Hĩndĩ ĩyo roho ũmwe ũroimĩra ũreera MWATHANI atĩrĩ, ‘Nĩ niĩ ngũthiĩ kũmũheenereria.’ Naake MWATHANI arooria roho ũcio atĩrĩ, ‘Ũkũmũhenereria na njĩra ĩrĩkũ?’ 

21  Naguo roho ũcio ũracookia atĩrĩ, ‘Nguumagara thiĩ ngatũme anabii a Ahabu oothe mamũheenie.’ Naake MWATHANI areera roho ũcio atĩrĩ, ‘Umagara ũkamũheenererie na nĩũkũhootana.’ ” 

22  Naake Mikaya akĩrĩĩkia na kuuga atĩrĩ, “Ũguo nĩguo gũgĩĩkĩkĩĩte. MWATHANI nĩatũmite anabii aaku makũheenie. We mwene nĩatuĩte atĩ no ũgũkorererwo nĩ mũthiro!” 

23  Hĩndĩ ĩyo mũnabii Zedekia agĩũkĩra akĩgũtha Mikaya rũhĩ, akĩmũũria atĩrĩ, “Nĩ ta rĩ roho wa MWATHANI aanandiganĩria agooka gũkwarĩria?” 

24  Naake Mikaya akĩmũcookeria atĩrĩ, “Nĩũrĩmenya ũhoro ũcio wega rĩrĩa ũrĩthiĩ nyũmba thĩinĩkwĩhitha harĩa hegitĩĩtie mũno.” 

25  Hĩndĩ ĩyo Ahabu agĩatha mũtongoria ũmwe wake atĩrĩ, “Nyiita Mikaya ũmũtware kwa Aamoni ũrĩa mũnene wa itũũra, na kwĩ Joashu mũrũ wa mũthamaki. 

26  Ũmeere ndoiga mamũhingĩre njeera na mamũheage mũgate na maaĩ o nginya rĩrĩa ngaacooka na thaayũ.” 

27  Naake Mikaya akĩmwĩra atĩrĩ, “Ũngĩgaacooka na thaayũ, no gũtwĩkire ti MWATHANI warĩĩtie na niĩ.” Ningĩ agĩcooka akĩĩra anabii acio atĩrĩ, “O na inyuĩ nĩmweiguĩra.” Ahabu gũkua (

1  Atha 

22  .

29  -

35  ) 

28  Thuutha ũcio Ahabu mũthamaki wa Isiraeli na Jehoshafatu mũthamaki wa Juda makiumagara magĩthiĩ gũtharĩkĩra itũũra rĩa Ramothu bũrũriinĩ wa Gileadi. 

29  Naake Ahabu akĩĩra Jehoshafatu atĩrĩ, “Wona tuoimagara mbaarainĩ, nĩgwĩgarũra ũrĩa haana nĩguo ndikaamenyeke, no wee ĩkĩra nguo ciaku cia ũthamaki.” Nĩ ũndũ ũcio mũthamaki wa Isiraeli agĩthiĩ mbaarainĩ egarũrĩĩte ũrĩa aahaanaga. 

30  Naake mũthamaki wa Siria nĩathĩĩte anene aake a ngaari cia mbarathi atĩ matigatharĩkĩre mũndũ ũngĩ o tiga mũthamaki wa Isiraeli. 

31  Rĩrĩa moonire mũthamaki Jehoshafatu, magĩciiria atĩ nĩwe mũthamaki wa Isiraeli, magĩkĩmũgarũrũkĩra nĩguo mamũtharĩkĩre. Rĩrĩa oigire mbu, MWATHANI Ngai akĩmũiguĩra tha agĩtũma arĩa maamũtharĩkagĩra matigane naake. 

32  Rĩrĩa anene acio a ngaari cia mbarathi moonire atĩ ti mũthamaki wa Isiraeli magĩtiga kũmũteng'eria. 

33  Na rĩĩrĩ, mũthigari ũmwe wa ita cia Siria agĩikia mũguĩ o ũguo, akĩrathĩra mũthamaki Ahabu o magathĩkanĩroinĩ ma nguo ciake cia ita. Naake Ahabu agĩkaya akiuga atĩrĩ, “Hĩ! Ndĩkũrathwo!” Agĩkĩĩra mũtwari wa ngaari yake ya mbarathi atĩrĩ, “Garũra ngaari ũndute mbaarainĩ!” 

34  Nayo mbaara ĩgĩthiĩ na mbere, naake mũthamaki Ahabu agĩtinda atiirĩĩtwo ngaariinĩ yake ya mbarathi acũũthĩrĩirie Asiria. Na rĩĩrĩ, gwakinya hwaĩinĩ agĩkua.

