1  Thuutha wa ũguo nĩ mũnabii Elija wokire atariĩ ta mwaki, na ciugo ciake ciakengaga ta gĩcinga. 

2  Nĩareehithirie ng'aragu kũrĩ andũ, na nĩ ũndũ wa kĩyo gĩake agĩtũma andũ mathiĩ makĩnyiihaga. 

3  Nĩagiririe mbura yure na ũndũ wa kiugo kĩa Ngai, o na agĩikũrũkia mwaki thĩ maita matatũ. 

4  Elija, kaĩ ciama ciaku ciarĩ cia magegania-ĩ! Gũtirĩ mũndũ ũngĩ ũngĩĩtĩĩa nĩ ũndũ wa ciĩko ta icio. 

5  Wee-rĩ, thĩinĩ wa rĩĩtwa rĩa Ũrĩa Ũrĩ Igũrũ Mũno nĩwariũkirie mũndũ ũkuĩte. 

6  Wee nĩwatũmire athamaki na andũ maarĩ igweta marũare o na makue. 

7  Kĩrĩmainĩ gĩa Sinai nĩwaiguire Mwathani agĩgũkũũma, o na ũkĩigua ũrĩa eehĩtĩĩte atĩ nĩekũherithia thũ ciake. 

8  Wee nĩwaitĩrĩirie mũthamaki maguta ma gũkũrĩhĩria, o na mũnabii wa gũgaacooka handũ haaku. 

9  Wee nĩwambatirio na igũrũ nĩ rũhuuho rũnene, ũkuuĩĩtwo nĩ ngaari ya mbarathi ĩguucĩĩtio nĩ mbarathi ĩtariĩ ta mwaki. 

10  Maandĩko moigĩĩte atĩ wee nĩwehaarĩirie kũhooreria mang'ũrĩka ma Ngai matanatuĩka maraakara, na ũtũme maithe meendane na ciana ciao, na ũcookie mĩhĩrĩga ya andũ a Isiraeli. 

11  Kũraathimwo nĩ arĩa maakuonire na arĩa maakuire me na wendani, amu o na ithuĩ nĩtũgaatũũra. Elisha 

12   Elija nĩ we wahumbĩrirwo nĩ rũhuuho rũnene Elisha naake akĩiyũrwo nĩ roho wake. Rĩrĩa rĩothe Elisha aarĩ muoyo ndetigĩrire mũthamaki o na ũmwe, na gũtirĩ o na ũmwe watũmire eeke kwenda gwake. 

13   Gũtirĩ ũndũ wamũritũhagĩra mũno, na o na akua mwĩrĩ wake nĩwaringire kĩama. 

14  E muoyo nĩaringaga ciama, na agĩkua nĩekire maũndũ ma magegania. 

15   No o na gwekĩka ũguo andũ matieririre, na matiatiganire na meehia maao. Nĩmaagĩtahirwo makĩrutwo bũrũri wao makĩhurunjwo thĩ yothe, no andũ anyiinyi maatigarire, no o nao maathagwo nĩ andũ a kuuma nyũmba ya Daudi. 

16  Amwe aao nĩmeekire maũndũ ma gũkenia Mwathani, no angĩ magĩthiĩ na mbere na ciĩko ciao cia meehia. Hezekia 

17   Hezekia nĩairigĩire itũũra rĩake na akĩreehe maaĩ itũũrainĩ gatagatĩ. Nĩatũrĩkanirie muungu ihigainĩ na mĩcuuma, na agĩaka matangi ma maaĩ. 

18   Hĩndĩ ĩrĩa aathanaga Senakeribu nĩokĩrĩire itũũra rĩake na agĩtũma njamba ya ita kuuma Lakishi. Nĩagĩũkĩrĩire itũũra rĩa Jerusalemu, na agĩgĩĩtĩĩa mũno nĩ ũndũ wa waganu wake. 

19  Nao andũ nĩmeetigĩrire mũno na magĩkĩinaina nĩ guoya; maagĩire na ruwo ta rwa mũtumia ũrarũmwo. 

20   No rĩĩrĩ, nĩmaakaĩire Mwathani wa tha, na magĩkĩmũtambũrũkĩria mooko maao, naake Ũcio Mũtheru akĩamũkĩra mahooya maao o narua e igũrũ, na akĩmahonokia na njĩra ya mũnabii Isaia. 

21  Mwathani nĩakĩanangire hema cia Asiria, na mũraika wake akĩmaniina. Isaia 

22  Gwekĩkire ũguo nĩ tondũ Hezekia nĩekaga maũndũ ma gũkenia Mwathani, na nĩarũmagĩrĩra agwatĩirie mĩthiĩre ya ithe Daudi ĩrĩa aathĩĩtwo nĩ mũnabii Isaia ũrĩa cioneki ciake ciarĩ nene na cia kwĩhokwo. 

23   Matukũinĩ maake riũa nĩrĩacookire na thuutha, na agĩkĩongerera matukũ ma mũthamaki. 

24  Roho wake ũrĩa warĩ na hinya nĩwonaga maũndũ marĩa mageekĩka thuuthainĩ, na nĩakĩũmĩrĩirie arĩa maacakayaga thĩinĩ wa Zayuni. 

25  Nĩaguũranĩirie ũrĩa gũkooneka matukũinĩ ma mũthia, o na maũndũ marĩa mahithe mataneekĩka.

