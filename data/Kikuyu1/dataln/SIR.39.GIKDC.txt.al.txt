1  No rĩĩrĩ, mũndũ ũrĩa wĩrutagĩra ũhoroinĩ wa kwĩruta watho wa Ũrĩa Ũrĩ Igũrũ Mũno erutaga ũũgĩ wa andũ a tene oothe, na nĩaroraga mũno ũhoro ũkoniĩ anabii. 

2  Nĩamenyaga na ngoro ciugo cia andũ arĩa me ngumo, na nĩahotaga gũtaũra ũhoro ũrĩa ũheanagwo na ngerekano. 

3  Nĩatuĩragia ũhoro ũrĩa mũhithe wa thimo, na ageciiragia ũhoro wa hitho ya ngerekano. 

4  Amu anene mathiaga kũrĩ we amatungatĩre, na athiaga thiritũ na atongoria; athiaga mabũrũri mageni akĩgeria kũmenya wega na ũũru wa andũ. 

5  Mũndũ ũcio ookagĩra rũũciinĩ tene akahooya Mwathani ũrĩa wamũũmbire. Ahooyaga Ũrĩa Ũrĩ Igũrũ Mũno aanĩrĩire akĩmũũria amuohere meehia maake. 

6  Angĩkorwo nĩ wendi wa Mwathani Ũrĩa Wĩ Hinya, akagĩa na ũtaũku wa maũndũ, na akaaria mĩario ya ũũgĩ, na akahooyaga agĩcookagĩria Mwathani ngaatho. 

7  Nĩarĩkoragwo arĩ na ũũgĩ wa kũhe andũ na akorwo arĩ na mataaro meega, na akoragwo akĩona o kabere hitho cia Mwathani. 

8  Akĩrutana arĩonanagia kĩrĩa athoomeete, na nĩarĩĩgoocithagia na watho wa kĩrĩĩkanĩro kĩa Mwathani. 

9  Andũ aingĩ nĩmarĩgaathagĩrĩria ũũgĩ wake na ndũrĩ hingo ũgaathira, We ndarĩ hingo akaariganĩra, rĩĩtwa rĩake rĩgũtũũra rĩririkanagwo nĩ njiarwa ciothe. 

10  Andũ a ndũũrĩrĩ marĩaragia ũhoro wa ũũgĩ wake, na nĩarĩgaathagĩrĩrio ciũnganoinĩ. 

11  Angĩtũũra agaakua e mũkũrũ, na nĩakaagĩa igweta, na angĩkua atarĩ mũkũrũ o na ũguo nĩũmũiganĩĩte. Rwĩmbo rwa kũgooca Ngai 

12  Ndĩ na maũndũ mangĩ nguuga marĩa ndĩciirĩĩtie ũhoro wamo, ndĩkĩiyũrĩĩte ta mweri wa kĩmakia thinwa. 

13  Tathikĩrĩriai inyuĩ ciana ciakwa njathĩki, na mũcanũke ta mahũa marĩa mathaka mahandĩĩtwo rũũĩinĩ. 

14  Rekeei mũtararĩko wanyu ũhaane ta ũbaani na ũrure ta ihũa rĩrĩa rĩĩtagwo gĩtooka. Inĩraai Mwathani rwĩmbo rwa kũmũgooca; goocaai Mwathani nĩ ũndũ wa mawĩra maake moothe. 

15  Inaai ũrĩa riiri wa rĩĩtwa rĩake ũrĩ mũnene na mũmũcookerie ngaatho na nyĩmbo cia kũmũgooca, mũmũinĩre na tũnua twanyu o hamwe na inanda. Mũcookeriei ngaatho na ciugo ici: 

16  “Maũndũ moothe meekĩĩtwo nĩ Mwathani nĩ meega mũno, na ũndũ o wothe ũrĩa aathana nĩwĩkĩkaga rĩrĩa wagĩrĩire.” 

17  Gũtirĩ mũndũ ũngĩũria atĩrĩ, “Nĩ kĩĩ gĩĩkĩ?” Kana “Kĩĩrĩa kĩhaana ũguo nĩkĩ?” Amu mahinda marĩa maagĩrĩire ciũria icio ciothe nĩigaacookio. Rĩrĩa we aarĩrie maaĩ nĩmaacookanĩrĩire hamwe, na aaria ihingo cia kũrigĩrĩria maaĩ ikĩgĩa. 

18  Aathana, ũndũ ũrĩa ũmũkenagia nĩwĩkĩkaga, na gũtirĩ mũndũ ũngĩthaahia hinya wake wa kũhonokania. 

19  Nĩonaga ciĩko ciothe iria andũ meekaga, na gũtirĩ ũndũ o na ũmwe we angĩhithwo. 

20  Kuuma tene na tene we atũũraga oonaga, na gũtirĩ ũndũ we oonaga wĩ mũnene. 

21  Gũtirĩ mũndũ ũngĩũria atĩrĩ, “Nĩ kĩĩ gĩĩkĩ?” kana “Kĩĩrĩa kĩhaana ũguo nĩkĩ?” Amu kĩndũ o gĩothe kĩombirwo nĩkĩrĩ bata wakĩo. 

22  Iraathimo ciake ciyũrĩĩte o ta rũũĩ, ikahuhuiya kũndũ guothe o ta kĩguũ. 

23  Ndũũrĩrĩ nĩigaakinyĩrwo nĩ mang'ũrĩka maake o ta ũrĩa agarũraga maaĩ meega magatuĩka ma cumbĩ. 

24  Andũ arĩa athingu nĩmoonaga njĩra ciake irĩ njega, no arĩa aaganu macionaga irĩ cia kũmahĩnga. 

25  Kuuma o kĩambĩrĩria indo njega ciombĩirwo andũ arĩa eega, o ta ũrĩa indo iria njũru ciombĩirwo andũ eehia. 

26  Indo iria irĩ cia bata mũno harĩ mũndũ nĩ maaĩ, mwaki, igera, cumbĩ, mũtu wa ngano, iria, ũũkĩ, ngogoyo ya thabibũ, maguta ma mĩtamaiyũ, na nguo. 

27  Indo icio ciothe ikoragwo irĩ njega harĩ andũ arĩa athingu, no nĩituĩkaga indo njũru harĩ andũ arĩa ooru. 

28  Nĩkũrĩ huuho ciombirwo irĩ cia kũreehe iherithia. Ihuuhũkanagia na hinya mũno irĩ ndaakaru, na mũthenya wa ituĩro nĩirutaga hinya wacio wothe igakĩhooreria maraakara ma mũciũmbi. 

29  Atĩrĩĩrĩ, mwaki, mbura ya mbembe, ng'aragu, na mũrimũ ciombirwo irĩ cia kwĩrĩhĩria. 

30  Nyamũ ndĩani, tũng'aurũ, nyoka na rũhiũ nĩ cia kũniina andũ arĩa aaganu. 

31  Nĩikenagĩra kũhingia mawatho maake, na ikoragwo ciĩhaarĩirie kũhingia wĩra wake gũũkũ thĩ; rĩrĩa ihinda rĩacio rĩa kũruta wĩra rĩakinya, itiagaga gwathĩka. 

32  (Kwoguo kuuma o kĩambĩrĩria nĩndaiguithĩĩtio, na nĩndeciirĩĩtie atĩ ũhoro ũyũ ti waho na ngĩkĩaga kũwandĩka.) 

33  Kĩndũ gĩothe Mwathani aakĩũmbire gĩ kĩega, na ahingagia bata o wothe ihinda rĩrĩa rĩagĩrĩire. 

34  Gũtirĩ mũndũ ũngiuga atĩrĩ, “Kĩndũ gĩĩkĩ nĩ kĩũru gwĩ kĩĩrĩa” amu kĩndũ o gĩothe nĩ kĩega kĩahũthĩrwo rĩrĩa kĩagĩrĩire. 

35  Kwoguo inaai nyĩmbo cia kũgooca na ngoro cianyu ciothe mwanĩrĩire, goocaai rĩĩtwa rĩa Mwathani.

