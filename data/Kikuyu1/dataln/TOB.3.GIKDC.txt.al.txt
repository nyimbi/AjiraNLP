1  Ndĩ na kĩeha kĩingĩ mũno nĩndacaaire na ngĩgirĩka, ngĩhooya ndĩ na ruo rũnene ngiuga atĩrĩ: 

2  “Ũrĩ mũthingu, wee Mwathani! Wee nĩũiguanagĩra tha maũndũinĩ moothe marĩa wĩkaga. Wĩ mwĩhokeku maũndũinĩ maaku moothe. Wee nĩ we ũciirithagia thĩ. 

3  “Ndirikana na ũtũme njĩtĩkĩrĩke harĩ we. Ndũkaae kũũherithia nĩ ũndũ wa meehia maakwa, o na nĩ ũndũ wa meehia marĩa itooĩ, o na wa ma maithe maakwa. 

4  “Amu nĩtwakwĩhĩirie na tũkĩaga gwathĩkĩra mawatho maaku. Nawe ũgĩtũma tũtahwo, tũthaamio na tũũragwo. Ũgĩgĩtũma tũtuĩke kĩndũ gĩa kũmenwo na gĩ thoni thĩinĩ wa ndũũrĩrĩ ciothe kũrĩa watũhurunjire. 

5  “Wee wanatuĩra maithe maakwa nĩ ũndũ wa meehia maao, na wanaaherithia nĩ ũndũ wa meehia maakwa. Twanaaga wathĩki na tũkaregana na mawatho maaku, na kwoguo iherithia rĩaku hingo ciothe rĩkoragwo rĩrĩ rĩa kĩhooto. 

6  “Rĩu njĩka o ũrĩa ũkwenda. Oya muoyo wakwa ũnjeherie kuuma thĩ ĩno; reke mwĩrĩ wakwa ũcooke tĩĩriinĩ. Amu nguona njagĩrĩirwo nĩgũkua gũkĩra gũtũũra muoyo. Nĩ gũkorwo nĩndĩrathĩĩnĩka nĩ irumi itanjagĩrĩire, na kĩeha gĩkĩrĩ kĩnene thĩinĩ wakwa. Mwathani, athana ũtũme mathĩĩna maakwa moothe makinye mũthia, njoya ũndware ũhuurũkoinĩ wakwa wa tene na tene. Ndũkaae kũrega ihooya rĩakwa. Amu kaba gũkua gũkĩra kũrĩa thĩĩna, na kũigua irumi njũru ũũ.” Mathĩĩna ma Sara 

7  Mũthenya o ro ũcio thĩinĩ wa itũũra rĩa Ekibatana bũrũriinĩ wa Media nĩgwakinyire atĩ Sara, mwarĩ wa mũthuuri wetagwo Ragueli akĩrumwo nĩ ĩmwe ya ndungata cia airĩĩtu cia ithe. 

8  Amu Sara nĩahikĩĩtio nĩ athuuri mũgwanja, no ngoma yetagwo Asimodeo nĩyoragaga o mũthuuri atanakoma na Sara. Kwoguo ndungata ĩyo ya mũirĩĩtu ĩgĩkĩmwĩra atĩrĩ, “Kaĩ ũtooĩ atĩ wee nĩ we ũũragaga athuuri aaku? Ũkoreetwo na athuuri mũgwanja, no gũtirĩ o na ũmwe ũrĩ waikara ihinda iraihu rĩa kũhota gũkũhe kĩhĩĩ . 

9  Nĩkĩ gĩgũgĩtũma ũtũhũũre? Kaĩ ũtangĩthiĩ ũkeegwatanie na athuuri acio aaku akuũ? Tũngĩroaga gũkoona kahĩĩ kana kairĩĩtu gaaku!” 

10  Hĩndĩ ĩrĩa Sara aiguire maũndũ macio, akĩigua kĩeha kĩnene na akĩrĩra mũno o nginya akĩhaica ngoroba igũrũ akeyũrage. No eciirangia akĩĩĩra atĩrĩ, “Niĩ ndĩ mwana wa mũũmwe wa baaba; ingĩyũraga gũgũkorwo arĩ gĩconoko kũrĩ we na ndĩgĩtũme arĩ mũkũrũ ũguo akue arĩ na kĩeha.” Ihooya rĩa Sara 

11  Kwoguo agĩkĩhooya atambũrũkĩĩtie mooko arũũgamĩĩte hakuhĩ na ndirica yake akiuga atĩrĩ, “Wee Ngai wa tha, wee wagĩrĩirwo nĩkũgoocwo, rĩĩtwa rĩaku rĩrotĩĩo hĩndĩ ciothe, ciũmbe ciaku ciothe irokũgooca tene na tene. 

12  “Rĩu Mwathani nĩ we njũthĩrĩirie ũndeithie. 

13  Athana na ũkĩnjohore kuuma ũtũũroinĩ ũyũ, nĩguo ndigagĩcooke kũigua irumi ici. 

14  Wee Mwathani nĩũũĩ atĩ niĩ ndĩ o thingi; ndirĩ ndakoma na mũndũ mũrũme. 

15  O na ndirĩ ndeconorithia kana ngĩconorithia rĩĩtwa rĩa baaba, mahinda marĩa moothe tũtũũrĩĩte bũrũriinĩ ũyũ wa ithaamĩrio. Baaba ndarĩ mwana ũngĩ wa kũmũgaya, na gũtirĩ mũndũ wa nyũmba iitũ ũrĩa ingĩhikĩra. Arũme aakwa mũgwanja nĩmarĩĩkĩĩtie gũkua, kwoguo bata wakwa wa gũtũũra muoyo ũkĩrĩ ũrĩkũ? No angĩkorwo ti wendi waku kweheria muoyo wakwa-rĩ, kĩnjiguĩre tha. Ndũkaareke njigue irumi icio rĩngĩ !” Ngai kũigua mahooya ma Tobiti na ma Sara 

16  Rĩrĩa Tobiti na Sara mahooyaga, Ngai arĩ igũrũ akĩigua mahooya maao, 

17   na agĩtũma Rafaili mũraika wake akamateithie. Agĩtũmwo akeeherie njereeri kuuma maithoinĩ ma Tobiti nĩ geetha ahote gũcooka kuona, na atabaarĩre ũhiki gatagatĩinĩ ga Sara na Tobia mũrũ wa Tobiti, ũrĩa warĩ na kĩhooto gĩa kũmũhikia tondũ aarĩ mũrũ wa maamawe, o na aingate ngoma ĩyo yetagwo Asimodeo yume harĩ Sara. Na ihinda o rĩrĩa Tobiti aacookaga nyũmba gwake kuuma nja, naake Sara nĩgũikũrũka aikũrũkaga kuuma ngoroba ya nyũmba yake kũu Ekibatana.

