1  Thuutha ũcio ngĩigua mũgambo mũnene kuuma Hekaarũ ũkĩĩra araika acio mũgwanja atĩrĩ, “Ũkĩraai mũthiĩ mũkoonorerie thĩ mbakũri icio mũgwanja cia maraakara ma Ngai!” 

2   Kwoguo mũraika wa mbere agĩthiĩ akĩonoreria mbakũri yake thĩ. Nao andũ arĩa maarĩ na rũũri rwa nyamũ ĩrĩa, na arĩa maathaathayagia mũhianano wayo makĩgĩa na ironda cia ndĩĩra i na ruwo mũno. 

3  Naake mũraika wa keerĩ akĩonoreria mbakũri yake iriainĩ, narĩo iria rĩgĩgĩtuĩka ta thakame ya mũndũ mũkuũ, nacio ciũmbe ciothe iria ciarĩ muoyo kũu iriainĩ igĩkua. 

4   Mũraika wa gatatũ naake akĩonoreria mbakũri yake njũũĩinĩ na ithimainĩ cia maaĩ, nacio igĩtuĩka thakame. 

5  Ngĩcooka ngĩigua mũraika ũrĩa warũũgamĩrĩire maaĩ oiga atĩrĩ, “Itua rĩaku maũndũinĩ maya nĩ rĩa kĩhooto, wee wĩ kuo, na warĩ o kuo, o wee Mũtheru. 

6  Amu andũ nĩmaitire thakame ya andũ a Ngai na ya anabii, nawe nĩũmaheete thakame manyue, na noguo maagĩrĩirwo.” 

7  Ningĩ ngĩigua mũgambo woima kĩgongoonainĩ ũkiuga atĩrĩ, “Ĩĩ, Mwathani Ngai Mwene Hinya Wothe matua maaku nĩ ma ma na ma kĩhooto!” 

8  Naake mũraika wa kana akĩonoreria mbakũri yake riũainĩ, narĩo rĩgĩĩtĩkĩrio gũcina andũ na ũrugarĩ warĩo mũnene. 

9  Andũ magĩgĩcinwo nĩ ũrugarĩ ũcio warĩo mũnene, kinya makĩruma rĩĩtwa rĩa Ngai ũrĩa warĩ na ũhoti igũrũ rĩa matũhũũhũ macio moothe, no matiigana kwĩrira mamũgooce. 

10   Naake mũraika wa gataano akĩonoreria mbakũri yake gĩtĩinĩ kĩa ũnene kĩa nyamũ ĩrĩa, naguo ũthamaki wayo ũkĩiyũra nduma, nao andũ makĩĩrũma nĩmĩ nĩ ũndũ wa ruwo, 

11  kinya makĩruma Ngai wa igũrũ tondũ wa ruwo rũu rwao na wa ironda ciao, no matiigana kwĩrira nĩ ũndũ wa ciĩko ciao njũru. 

12   Naake mũraika wa gatandatũ akĩonoreria mbakũri yake rũũĩinĩ rũrĩa rũnene rwĩtagwo Farati, naruo rũũĩ rũu rũkĩhũa nĩ geetha rũthondekere athamaki a kuuma mwena wa irathĩro njĩra. 

13  Na rĩĩrĩ, ngĩona maroho matatũ mathũũku maahaanaga ciũra moima kanuainĩ ka ndamaathia, na kanuainĩ ka nyamũ ĩrĩa o na kanuainĩ ka mũnabii wa maheeni. 

14  Namo maarĩ maroho ma ngoma marĩa maaringaga ciama. Maroho macio matatũ nĩ mo mathiaga kũrĩ athamaki a thĩ yothe kũmacookanĩrĩria nĩ ũndũ wa mbaara ĩrĩa ĩkaarũwo Mũthenya ũcio mũnene wa Ngai Mwene Hinya Wothe. 

15   “Tathikĩrĩriai! Ngũũka o ta mũici! Kũraathimwo nĩ mũndũ ũrĩa ũikaraga eiguĩte na amenyereire nguo ciake nĩguo ndakaanathiĩ njaga andũ makĩonaga.” 

16   Namo maroho magĩcookanĩrĩria athamaki handũ harĩa heetagwo na Kĩhibirania Arimagedoni. 

17  Naake mũraika wa mũgwanja akĩonoreria mbakũri yake rĩerainĩ, naguo mũgambo mũnene ũkiuma gĩtĩinĩ kĩa ũnene kĩrĩa kĩ Hekaarũ thĩinĩ ũkiuga atĩrĩ, “Ũhoro nĩwarĩĩka!” 

18   Gũgĩkĩgĩa heni, marurumĩ, ngwa, na gĩthingithia kĩnene mũno. Gũũkũ thĩ gũtirĩ kwagĩa gĩthingithia kĩngĩ kĩnene ta kĩu kuuma rĩrĩa andũ moombirwo; kĩu kĩarĩ gĩthingithia kĩnene mũno! 

19   Itũũra rĩrĩa inene rĩgĩatũkanga maita matatũ, namo matũũra ma ndũũrĩrĩ makĩmomoka. Naake Ngai ndariganĩirwo nĩ Babiloni itũũra inene, agĩgĩtũma rĩnyue ndibei kuuma gĩkombeinĩ kĩa maraakara maake maarĩrĩmbũkaga. 

20   Nacio icigĩrĩra ciothe ikĩyũra, na gũtirĩ kĩrĩma o na kĩmwe gĩacookire kuoneka. 

21   Mbura nene ya mbembe, ĩrĩa mbembe ĩmwe ya yo ĩngĩakinyirie ta kiro mĩrongo ĩtaano, ĩkiurĩra andũ kinya makĩambĩrĩria kũruma Ngai nĩ ũndũ wa itũhũũhũ rĩu rĩa mbura ĩyo ya mbembe, tondũ rĩarĩ itũhũũhũ inene mũno.

