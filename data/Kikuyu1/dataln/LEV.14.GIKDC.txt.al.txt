1  Ningĩ MWATHANI akĩĩra Musa atĩrĩ, 

2   “Maya nĩmo mawatho marĩa maagĩrĩire nĩkũrũmĩrĩrwo hĩndĩ ĩrĩa mũndũ ũhoneete mũrimũ mũũru wa ngoothi aratherio: Mũndũ ũcio ũhoneete mũrimũ mũũru wa ngoothi arĩtwaragwo kwĩ mũthĩnjĩri Ngai mũthenya wa gũtherio wakinya. 

3  Naake mũthĩnjĩri Ngai akooya mũndũ ũcio akamũtwara nja ya kambĩ, amũbaare. Mũrimũ ũcio e naguo ũngĩkorwo ũhoneete, 

4  mũthĩnjĩri Ngai agaathana kũreehwo nyoni igĩrĩ itarĩ na thaahu, kamũtĩ ka mũtarakwa, karigi gatuune, o na mathangũ ma hithobu. 

5  Mũthĩnjĩri Ngai aathane nyoni ĩmwe ĩthĩnjwo, na thakame ya yo yanĩrĩrio na mbakũri ya rĩũmba ĩ na maaĩ. 

6  Agacooka akooya nyoni ĩrĩa ĩtigarĩĩte hamwe na kamũtĩ ka mũtarakwa, karigi gatuune, o na hithobu agacitobokia thakameinĩ ya nyoni ĩyo yathĩnjwo. 

7  Naake akaminjaminjĩria mũndũ ũcio ũratherio mũrimũ mũũru wa ngoothi thakame ĩyo maita mũgwanja, agacooka agatua atĩ nĩathirwo nĩ thaahu. Nayo nyoni ĩrĩa ĩ muoyo akamĩrekereria yũmbũke ĩĩthiĩre gĩthakainĩ. 

8  Naake mũndũ ũcio agathambia nguo ciake, akeenja njuĩrĩ yake yothe, na agethamba mwĩrĩ; hĩndĩ ĩyo agathirwo nĩ thaahu. Thuutha wa gwĩka ũguo, agatoonya kambĩinĩ, no ndagaatoonye hemainĩ yake handũ ha mĩthenya mũgwanja. 

9  Mũthenya wa mũgwanja wakinya, akeenja o rĩngĩ njuĩrĩ yothe ya mũtwe wake, nderu, njuĩrĩ ya maitho, o na njuĩrĩ iria ciothe irĩ mwĩrĩ wake. Arĩĩkia gwĩka ũguo, agathambia nguo ciake na agethamba mwĩrĩ, naake agathirwo nĩ thaahu. 

10  “Mũthenya wa ĩnaana wakinya mũndũ ũcio akareehe ndũrũme igĩrĩ na mwatĩ wa mwaka ũmwe ĩtarĩ na kaũũgũ o na haniini, kiro ithatũ cia mũtu mũhinyu mũno ũtukanĩĩtio na maguta ma mĩtamaiyũ, na gĩcunjĩ gĩa ithatũ kĩa rita kĩa maguta ma mĩtamaiyũ. 

11  Naake mũthĩnjĩri Ngai agatwara mũndũ ũcio hamwe na indo icio mũromoinĩ wa Hema ya gũtũnganwo. 

12  Agacooka akooya ĩmwe ya ndũrũme icio hamwe na gĩcunjĩ kĩrĩa gĩa ithatũ kĩa rita ya maguta agaciruta irĩ igongoona rĩa kũrĩhĩra meehia. Arĩcirutaga irĩ kĩheeo kĩa mwanya kĩrutĩirwo MWATHANI kĩrĩa kĩrigagia na mũthĩnjĩri Ngai. 

13  Mũthĩnjĩri Ngai arĩthĩnjagĩra ndũrũme ĩyo handũ haamũre harĩa nyamũ cia magongoona ma meehia na ma njino ithĩnjagĩrwo. No nginya eekage ũguo nĩ ũndũ igongoona rĩa kũrĩhĩra meehia, o ta igongoona rĩa meehia, rĩkoragwo rĩrĩ rĩa mũthĩnjĩri Ngai, na nĩ rĩtheru mũno. 

14  “Mũthĩnjĩri Ngai agacooka akooya thakame ĩmwe ya ndũrũme ĩyo akahaka mũthia wa gũtũ kwa ũrĩo kwa mũndũ ũcio ũrahoroherio, kĩara kĩrĩa kĩnene gĩa guoko gwake kwa ũrĩo, o na kĩara kĩrĩa kĩnene gĩa kũgũrũ gwake kwa ũrĩo. 

15  Arĩĩkia gwĩka ũguo, akooya maguta mamwe ma mĩtamaiyũ, akamaitĩrĩria rũhĩ rwake we mwene rwa guoko kwa ũmotho, 

16  agatobokia kĩara kĩa guoko gwake kwa ũrĩo magutainĩ macio, akamaminjaminja maita mũgwanja hau mbere ya MWATHANI. 

17  Maguta mamwe ma marĩa megũtigara rũhĩinĩ akamahaka o harĩa ahakire thakame mũthiainĩ wa gũtũ kwa ũrĩo kwa mũndũ ũcio ũratherio, kĩarainĩ kĩrĩa kĩnene gĩa guoko kwa ũrĩo, o na kĩarainĩ kĩrĩa kĩnene gĩa kũgũrũ kwa ũrĩo. 

18  Namo maguta marĩa megũtigara rũhĩinĩ akahaka mũndũ ũcio mũtwe. Na njĩra ĩyo mũthĩnjĩri Ngai agakĩhoroheria mũndũ ũcio. 

19  “Thuutha ũcio mũthĩnjĩri Ngai akaruta igongoona rĩa meehia, atherie mũndũ ũcio thaahu wake. Agacooka agathĩnja nyamũ ya igongoona rĩa njino, 

20  akamĩrutanĩria na igongoona rĩa mũtu kĩgongoonainĩ igũrũ. Na njĩra ĩyo mũthĩnjĩri Ngai agatheria mũndũ ũcio, naake agathirwo nĩ thaahu. 

21  “No rĩĩrĩ, mũndũ ũcio angĩkorwo nĩ mũthĩĩni na ndangĩhota kuona indo ta icio, nĩguo atherio, arĩreehaga o ndũrũme ĩmwe, ĩtuĩke igongoona rĩa kũrĩhĩra meehia maake. Arĩmĩrutaga irĩ kĩheeo kĩa mwanya kĩrutĩirwo MWATHANI kĩrĩa kĩrigagia na mũthĩnjĩri Ngai. O na nĩarĩreehaga kiro ĩmwe ya mũtu mũhinyu mũno ũtukanĩĩtio na maguta ma mĩtamaiyũ, na gĩcunjĩ gĩa ithatũ kĩa rita ya maguta ma mĩtamaiyũ ituĩke igongoona rĩa mũtu. 

22  O na areehage ndutuura igĩrĩ kana ndirahũgĩ igĩrĩ, ĩmwe ĩtuĩke ya igongoona rĩa meehia, nayo ĩyo ĩngĩ ĩtuĩke ya igongoona rĩa njino. 

23  Mũthenya wa ĩnaana wa ihinda rĩake rĩa gũtherio, agatwara indo icio kũrĩ mũthĩnjĩri Ngai o hau mũromoinĩ wa Hema ya gũtũnganwo. 

24  Naake mũthĩnjĩri Ngai akooya ndũrũme na maguta ma mĩtamaiyũ, agacirutĩra MWATHANI irĩ kĩheeo kĩa mwanya kĩrĩa kĩrigagia na mũthĩnjĩri Ngai. 

25  Agacooka agathĩnja ndũrũme ya igongoona rĩa meehia, akooya thakame ĩmwe yayo, akahaka mũthia wa gũtũ kwa ũrĩo kwa mũndũ ũcio, kĩara kĩrĩa kĩnene gĩa guoko kwa ũrĩo, o na kĩara kĩrĩa kĩnene gĩa kũgũrũ kwa ũrĩo. 

26  Ningĩ mũthĩnjĩri Ngai agaitĩrĩria maguta mamwe rũhĩinĩ rwa guoko gwake mwene kwa ũmotho 

27  akamaminjaminja maita mũgwanja mbere ya MWATHANI na kĩara gĩa guoko gwake kwa ũrĩo. 

28  Maguta mamwe ma marĩa megũtigara rũhĩinĩ akamahaka o harĩa ahakire thakame mũthia wa gũtũ kwa ũrĩo kwa mũndũ ũcio ũratherio, kĩara kĩrĩa kĩnene gĩa guoko kwa ũrĩo, na kĩara kĩrĩa kĩnene gĩa kũgũrũ kwa ũrĩo. 

29  Maguta macio mangĩ megũtigara rũhĩinĩ akahaka mũndũ ũcio mũtwe. Na njĩra ĩyo akaruta igongoona rĩa gũtũma mũndũ ũcio atherio. 

30  Ningĩ agakĩruta ndutuura ĩmwe kana ndirahũgĩ ĩmwe ya icio mũndũ ũcio areehire 

31  ĩtuĩke igongoona rĩa meehia, na ĩrĩa ĩngĩ akamĩrutanĩria na igongoona rĩa mũtu ĩtuĩke igongoona rĩa njino. Na njĩra ĩyo mũthĩnjĩri Ngai agakĩruta igongoona rĩa gũtũma mũndũ ũcio atherio. 

32  Ũcio nĩguo watho wa mũndũ ũrĩa wĩ na mũrimũ mũũru wa ngoothi ũtangĩhota kuona indo ciothe iria irendekana nĩguo atherio.” Mbuu thĩinĩ wa nyũmba 

33  Ningĩ MWATHANI akĩĩra Musa na Harũni atĩrĩ, 

34  “Hĩndĩ ĩrĩa mũgaakinya bũrũri wa Kanaani, ũrĩa ngaamũhe ũtuĩke wanyu, nacio mbuu igĩe thĩinĩ wa nyũmba o ĩrĩkũ, 

35  mwene nyũmba ĩyo no nginya agaathiĩ amenyithie mũthĩnjĩri Ngai ũndũ ũcio. 

36  Naake mũthĩnjĩri Ngai, atanathiĩ kũbaara mbuu icio, aathane indo ciothe iria irĩ thĩinĩ wa nyũmba ĩyo irutwo nja, nĩguo itigaatuĩrwo nyũmba ĩgĩtuĩrwo atĩ o nacio i na thaahu. Thuutha wa ũguo athiĩ nyũmbainĩ ĩyo, 

37  abaare mbuu icio. Kũngĩkorwo kũrĩ na kũndũ kwĩ na rangi wa ngirini kana mũtuune kũroneka kwenjekeete thingoinĩ cia nyũmba, 

38  oime nyũmba ĩyo, amĩhinge, nayo ĩikare ĩhingĩĩtwo mĩthenya mũgwanja. 

39  Mũthenya wa mũgwanja wakinya, acooke amĩbaare hĩndĩ ĩngĩ. Mbuu ingĩkorwo itheeete thingoinĩ cia nyũmba ĩyo-rĩ, 

40  mũthĩnjĩri Ngai aathane mahiga marĩa marĩ na mbuu icio mathario, mateeo kĩarainĩ na kũu nja ya itũũra. 

41  Thuutha wa ũguo oige thingo cia na thĩinĩ cia nyũmba ĩyo ikũrũrwo, naguo burathita ũrĩa ũkuuma ũteeo kĩarainĩ na kũu nja ya itũũra. 

42  Marĩĩkia gwĩka ũguo, mooe mahiga mangĩ mamacookie harĩa hoima mahiga marĩa marutire, macooke mahũũre thingo cia nyũmba ĩyo burathita rĩngĩ. 

43  “Na rĩĩrĩ, mbuu icio ingĩrurumũka thĩinĩ wa nyũmba ĩyo, thuutha wa mahiga kũrutwo na thingo cia nyũmba ĩyo gũkũrũrwo na kũhũũrwo burathita rĩngĩ, 

44  mũthĩnjĩri Ngai athiĩ atoonye kuo abaare. Mbuu icio ingĩkorwo itheeete, nyũmba ĩyo ĩrĩ na thaahu. 

45  Naake mũthĩnjĩri Ngai atharithie nyũmba ĩyo, namo mahiga maayo, mbaaũ, na burathita wayo wothe ũkuuo ũrutwo na nja ya itũũra, ũteeo kĩarainĩ. 

46  Andũ oothe arĩa mangĩtoonya nyũmba ĩyo ihindainĩ rĩu ihingĩĩtwo marĩikaraga me na thaahu nginya hwaĩinĩ. 

47  Andũ oothe arĩa mangĩkoma kana marĩĩre irio kuo no mũhaka mathambie nguo ciao. 

48  “No rĩĩrĩ, hĩndĩ ĩrĩa mũthĩnjĩri Ngai angĩũka kũbaara, oone atĩ mbuu icio itirurumũkĩĩte thuutha wa nyũmba ĩyo kũhũũrwo burathita rĩngĩ, atue nyũmba ĩyo ndĩrĩ na thaahu, tondũ mbuu icio nĩirĩĩkĩĩtie gũthira biũ. 

49  Acooke ooe nyoni igĩrĩ, kamũtĩ ka mũtarakwa, karigi gatuune, na mathangũ ma hithobu atherie nyũmba ĩyo. 

50  Arĩĩkia gwĩka ũguo, athĩnjĩre nyoni ĩmwe yacio igũrũ wa mbakũri ya rĩũmba ĩ na maaĩ. 

51  Acooke ooe kamũtĩ kau ka mũtarakwa, kamũtĩ ka hithobu, karigi kau gatuune, hamwe na nyoni ĩrĩa ĩ muoyo acitobokie ciothe thakameinĩ ya nyoni ĩrĩa athĩnjĩre, o na maaĩinĩ macio. Naake aminjaminjĩrie nyũmba ĩyo maita mũgwanja. 

52  Na njĩra ĩyo agĩtherie nyũmba ĩyo na thakame ĩyo ya nyoni, na maaĩ macio, na nyoni ĩyo ĩ muoyo, na kamũtĩ kau ka mũtarakwa, na hithobu, o na karigi kau gatuune. 

53  Naake acooke arekererie nyoni ĩyo ĩ muoyo yũmbũke ĩthiĩ gĩthakainĩ. Na njĩra ĩyo mũthĩnjĩri Ngai akĩrute igongoona rĩa gũtheria nyũmba ĩyo, nayo ĩthirwo nĩ thaahu.” 

54  “Macio nĩ mo mawatho makoniĩ mĩrimũ mĩũru ya ngoothi, nayo nĩ: 

55  -

56  ironda, mahũha, mahĩa, na mbuu iria ingĩkorwo nguoinĩ o na kana thĩinĩ wa nyũmba. 

57  Mawatho macio nĩmagũteithagia andũ gũkũũranaga wega rĩrĩa kĩndũ kĩrĩ na thaahu na rĩrĩa gĩtarĩ.”

