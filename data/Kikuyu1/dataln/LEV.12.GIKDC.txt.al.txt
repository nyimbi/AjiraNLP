1  Ningĩ MWATHANI akĩĩra Musa atĩrĩ, “Arĩria andũ a Isiraeli ũmeere atĩrĩ: 

2  Mũndũ wa nja angĩgĩa nda aciare kahĩĩ, arĩikaraga mĩthenya mũgwanja e na thaahu, o ta ũrĩa akoragwo atariĩ hĩndĩ ĩrĩa e na mweri. 

3   Mũthenya wa ĩnaana-rĩ, kahĩĩ kau gakaruithio. 

4  Agacooka agaikara matukũ mangĩ mĩrongo ĩtatũ na matatũ nĩguo athirwo nĩ thaahu wa thakame yake ĩrĩa yurĩĩte. Ndaagĩrĩirwo nĩkũhuutia kĩndũ o gĩothe kĩamũre o na kana gũtoonya Hemainĩ ĩrĩa nyamũre o nginya rĩrĩa ihinda rĩake rĩa gũtherio rĩkaarĩĩka. 

5  “Angĩkorwo aciarĩĩte kairĩĩtu-rĩ, arĩikaraga mĩthenya ikũmi na ĩna e na thaahu, o ta ũrĩa akoragwo atariĩ hĩndĩ ĩrĩa e na mweri. Agacooka agaikara mĩthenya ĩngĩ mĩrongo ĩtandatũ na ĩtandatũ nĩguo athirwo nĩ thaahu wa thakame yake ĩrĩa yurĩĩte. 

6  “Rĩrĩa ihinda rĩake rĩa gũtherio rĩgaakorwo rĩrĩĩkĩĩte, rĩrĩ rĩa kahĩĩ kana rĩa kairĩĩtu, agaatwarĩra mũthĩnjĩri Ngai hau mũromoinĩ wa Hema ya gũtũnganwo ndũrũme ya mwaka ũmwe ĩtuĩke ya igongoona rĩa njino, na ndirahũgĩ kana ndutuura ĩtuĩke ya igongoona rĩa meehia. 

7  Naake mũthĩnjĩri Ngai arutĩre MWATHANI igongoona nĩ ũndũ wake amũhoroherie, naake athirwo nĩ thaahu. Ũguo nĩguo mũndũ wa nja aagĩrĩirwo nĩgwĩka arĩĩkia gũciara. 

8   “Angĩkorwo mũndũ wa nja ũcio ndangĩhota kuona ndũrũme-rĩ, nĩatware ndutuura igĩrĩ kana ndirahũgĩ igĩrĩ, ĩmwe ĩtuĩke ya igongoona rĩa njino, na ĩrĩa ĩngĩ ĩtuĩke ya igongoona rĩa meehia. Naake mũthĩnjĩri Ngai arute igongoona rĩa kũmũhoroheria, naake athirwo nĩ thaahu.”

