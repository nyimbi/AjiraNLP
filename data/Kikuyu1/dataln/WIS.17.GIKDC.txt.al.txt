1  Matua maaku ti itherũ nĩ manene na matingĩganĩka; nĩ ũndũ ũcio ngoro cia andũ arĩa matarĩ ũmenyo nĩiregenyũkĩĩte. 

2  Nĩ ũndũ rũũrĩrĩ rũrĩa rũtaarĩ rũtĩĩi Ngai rwehokeete atĩ nĩrwaigĩĩte rũũrĩrĩ rũrĩa rũtheru rungu rwa wathani waruo. Rũũrĩrĩ rũu rwene rwarĩ mĩgwate ya nduma ndumanu na ya ũtukũ mũraaya mũno. Rwahingĩirwo o nyũmba ciaruo thĩinĩ na rũgathengio kuuma ũramatiinĩ waku wa tene na tene. 

3  Rĩrĩa rweciiragia atĩ rũgũtũũra thĩinĩ wa meehia maaruo matekũmenyeka, nĩkũhumbĩrwo rwahumbĩrĩĩtwo nĩ mbathiya thitu ya kĩriganĩro. Hĩndĩ ĩyo oothe nĩkũhurunjũka mahurunjũkire mamakĩĩtio na mageekĩrwo guoya mũnene nĩ cioneki nyingĩ irootoinĩ. 

4  Ningĩ matiahotaga gũikara miunguinĩ matarĩ na guoya. Mĩrurumo ya kũmakania nĩyamathiũrũrũkĩirie, na ibica irĩ na moothiũ matũti na mathitu nĩciameekagĩra ihooru. 

5  Mwaki ndwarĩ na hinya o na ũrĩkũ wa kũmahe ũtheri. Njata iria njangararũku nacio itiarĩ na ũtheri mũiganu wa kũhota kũmũrĩka ũtukũ ũcio warĩ wa gwĩtigĩrwo. 

6  Moimagĩrĩrwo no kĩmwaki gĩa kũmakania kĩrĩa kĩeyakanagia kĩo kĩene gĩkamaarĩra. No nĩ ũndũ wa gũtuĩka nda kĩarĩĩkia kũhĩtũka moigaga atĩ kĩrĩa moona nĩ kĩũndũ kĩũru makĩria. 

7  Magegania marĩa maaringaga maatuĩkire o ta kĩndũ hatarĩ na wara ũrĩa merahaga naguo ũgĩthaahio na gĩconoko kĩnene. 

8  Arĩa moigaga atĩ nĩmekũniina kĩmako na kĩeha ngoro iria ciatangĩkaga, nĩ o maanyiitirwo nĩ itua nda rĩa magegania. 

9  Nĩ gũkorwo o na rĩrĩa gũtaarĩ na kĩndũ gĩa kũmamakia kũhĩtũka kwa nyamũ na mĩgambo ya nyoka ciarĩ njiganu cia kũmamakia. 

10  Maaringĩkaga nĩ ũndũ wa gũtuĩka nda, o na makaremwo kũhingũra kana kũhinga maitho. 

11  Atĩrĩĩrĩ, ũũru wĩ guoya mũno. Nĩwĩthitaakaga guo mwene, wĩcuukaga na maũndũ marĩa mooru nĩ ũndũ wa kũhatĩkwo nĩ thamiri yaguo. 

12  Guoya uumanaga na gũteanĩria ũteithio ũrĩa ũheanagwo nĩ gĩtaranio. 

13  O ũrĩa kĩĩrĩgĩrĩro kĩa mũndũ kĩanyiihanyiiha thĩinĩ wake-rĩ, noguo thĩĩna ũrĩa ũtooĩo na kũrĩa ũroima ũingĩhaga. 

14  Oothe magagĩkoma toro mahumbĩirwo nĩ ũtukũ ũtarĩ kĩene, ũrĩa ũkoragwo ũtũmĩĩtwo kuuma bũrũri wa arĩa akuũ, kũrĩa o nakuo gũtarĩ na hinya. 

15  Tondũ maanyiitĩĩtwo nĩ kĩmako kĩa narua na gĩteerĩgĩrĩirwo, rĩmwe maathĩĩnagio nĩ irooto cia kũguoyohia, na rĩrĩa rĩngĩ makoomagario nĩgũte mwĩhoko. 

16  Kwoguo mũndũ o wothe, atoonya miunguinĩ ĩyo oohagwo njeera ĩyo ĩtairigĩirwo na mĩcuuma. 

17  Mũrĩmi, mũrĩithi o na kana mwandĩkwo, maakoragĩrĩrwo na magathĩĩnio nĩ kĩũndũ gĩtangĩatheemekire, nĩ gũkorwo oothe mooheetwo na bĩngũ cia nduma ĩrĩa ndumanu. 

18  Atĩrĩĩrĩ, mangĩaiguire rũhuuho rũkĩhuruutana, nyoni ĩkĩina wega ciũmbĩĩte hongeinĩ cia mĩtĩ, mũrurumo wa maaĩ makĩhũũrana na hinya, kũgũa kwa mahiga marĩa maikanĩĩtio na hinya, 

19  ndaara gĩthaka ikĩhĩtũka na ihenya itekuonekana, mũraramo wa nyamũ ndĩani iria irĩ ũrũme, kayũ ka irĩma ikĩegeekania, maũndũ macio moothe maamoomagaragia na guoya mũingĩ. 

20  Na rĩĩrĩ, kũrĩa kũngĩ guothe thĩinĩ wa thĩ gwakoragwo na ũtheri wa mũthenya, na wĩra wathiaga o na mbere ũtekũrigĩrĩrio. 

21  Igũrũ rĩao oiki-rĩ, nokuo kwaiyũire nduma ndumanu, mũhiano wa nduma ĩrĩa ĩkaamaamũkĩra. Ningĩ maarĩ mũrigo kũrĩ o eene o na gũkĩra ũrĩa nduma ĩyo yamaritũhĩire.

