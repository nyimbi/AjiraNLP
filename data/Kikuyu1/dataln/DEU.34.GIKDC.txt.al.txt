1  Na rĩĩrĩ, Musa akiuma werũinĩ wa Moabi, akĩambata kĩrĩma kĩa Nebo, agĩkinya o gacũmbĩrĩ ka Pisiga karĩa kaarĩ na mwena wa irathĩro wa itũũra rĩa Jeriko. Naake arĩ hau, MWATHANI akĩmuonia bũrũri wothe: bũrũri wothe wa Gileadi o nginya itũũra rĩa Dani rĩrĩa rĩrĩ mwena wa na rũgongo; 

2  bũrũri wothe wa Nafutali, bũrũri wa Efiraimu na Manase; bũrũri wa Juda o nginya iria rĩa Mediteraneani rĩrĩa rĩrĩ na mwena wa ithũĩro; 

3  bũrũri wa Juda wa mwena wa na kĩanda, o na bũrũri ũrĩa mwaraganu kuuma o Zoari nginya Jeriko, itũũra rĩa Mĩkĩndũ. 

4   Thuutha ũcio MWATHANI akĩĩra Musa atĩrĩ, “Bũrũri ũcio nĩguo ndeerĩire Aburahamu, Isaaka, na Jakubu, ngiuga nĩguo ngaahe njiarwa cianyu. Bũrũri ũcio nĩndareka ũwĩyonere, no ndũkaaũkinya na ikinya.” 

5  Nĩ ũndũ ũcio, Musa, ndungata ya MWATHANI, agĩgĩkuĩra o kũu bũrũriinĩ wa Moabi, o ta ũrĩa MWATHANI oigĩĩte. 

6  Naake MWATHANI akĩmũthika o kũu bũrũriinĩ ũcio wa Moabi gĩtuambainĩ kĩrĩa kĩng'etheire Bethipeoru. Na rĩĩrĩ, gũtirĩ mũndũ ũrĩ wamenya mbĩĩrĩra yake nginya ũũmũũthĩ. 

7  Naake Musa agĩgĩkua e wa mĩaka igana na mĩrongo ĩĩrĩ (

120  ), arĩ na hinya na atoorĩĩte maitho. 

8  Nao andũ a Isiraeli makĩmũcakaĩra matukũ mĩrongo ĩtatũ marĩ o kũu gĩtuambainĩ kĩa Moabi. 

9  Na rĩĩrĩ, Joshua mũrũ wa Nuni nĩaiyũrĩĩtwo nĩ roho wa ũũgĩ, tondũ nĩathuurĩĩtwo nĩ Musa acooke ithenya rĩake. Nao andũ a Isiraeli magĩkĩmwathĩkĩra na makĩhingia ũrĩa wothe MWATHANI aathĩĩte Musa gwĩkwo. 

10   Na rĩĩrĩ, kũu Isiraeli gũtianacooka kuoneka mũnabii ũngĩ ta Musa, ũrĩa waranagĩria na MWATHANI ũthiũ kwa ũthiũ. 

11  Ningĩ gũtianacooka kuoneka mũnabii ũngĩ wanahota kũringa ciama na moorirũ ta iria MWATHANI aatũmĩĩte Musa akaringe bũrũri wa Misiri cia kũhũũra mũthamaki, njaama ciake o na bũrũri wake wothe. 

12  O na ningĩ gũtianacooka kuoneka mũnabii ũngĩ wanahota gwĩka maũndũ manene na ma kũguoyohia ta marĩa Musa eekire akĩonagwo nĩ Aisiraeli oothe.

