1  Na rĩĩrĩ, mũthenya wa ikũmi na ĩtatũ mweriinĩ wa ikũmi na ĩĩrĩ nĩguo mweri wa Adari, rĩrĩa watho wa mũthamaki watigarĩĩte o haniini ũhingio, mũthenya ũcio thũ cia Ayahudi nĩcierĩgĩrĩire atĩ nĩikũmahoota. No rĩĩrĩ, mũthenya ũcio nĩwagarũrĩĩtwo ũgatuuo wa Ayahudi wa kũhoota thũ ciao. 

2  Ayahudi nĩmaagĩcookanĩrĩire matũũrainĩ ma mabũrũri moothe ma kũrĩa mũthamaki Ahasuerusu aathanaga mahũũre andũ arĩa mangĩamookĩrĩire. Gũtirĩ mũndũ ũngĩametiiririe tondũ andũ oothe nĩmaanyiitĩĩtwo nĩ guoya. 

3  Anene oothe, aathani, atongoria, o hamwe na abarũũthi nĩmateithĩrĩirie Ayahudi nĩ ũndũ wa gwĩtigĩra Moridekai. 

4  Amu nĩkwamenyekeete o wega bũrũriinĩ ũcio wothe mũthamaki aathanaga, atĩ Moridekai nĩatuĩkĩĩte mũndũ mũnene mũciĩ kwa mũthamaki na no agĩthiaga na mbere kũneneha. 

5  Kwoguo Ayahudi nĩmangĩekire thũ ciao o ũrĩa mangĩendire. Nĩmaagĩciũkĩrĩire na hiũ cia njora magĩcitemanga magĩciniina biũ. 

6  Thĩinĩ wa Susa kuo gwiki mũciĩ ũrĩa warĩ mũnene, Ayahudi mooragire andũ magana mataano. 

7  -

10  Gatagatĩinĩ ka acio mooragirwo nĩhaarĩ aariũ ikũmi a Hamani mũrũ wa Hamedatha, ũcio warĩ thũ ya Ayahudi. Aariũ acio meetagwo: Parishandatha, Dalifoni, Asipatha, Poratha, Adalia, Aridatha, Parimashata, Arisai, Aridai, na Vaizatha. No rĩĩrĩ, Ayahudi matiatahire indo ciao. 

11  Na rĩĩrĩ, mũthenya o ro ũcio mũthamaki nĩerirwo mũigana wa andũ arĩa mooragirwo thĩinĩ wa Susa. 

12  Naake akĩĩra kwini Esiteri atĩrĩ, “Thĩinĩ wa Susa mũciĩ mũnene gwiki-rĩ, Ayahudi mooragĩĩte andũ magana mataano na aariũ ikũmi a Hamani me ho. Ĩ hiihi thĩinĩ wa ng'ongo iria ĩngĩ meekĩĩte atĩa? Rĩu ũkwenda kĩ? Kĩrĩa ũkwenda nĩũkũheeo. Njĩĩra kĩrĩa kĩngĩ ũkwenda na nĩũkũheeo.” 

13  Naake Esiteri agĩcookia atĩrĩ, “Angĩkorwo mũthamaki nĩũkuona arĩ wega-rĩ, reke rũũciũ Ayahudi arĩa me Susa mageeka rĩngĩ ũguo meeka mũthenya wa ũũmũũthĩ. Na wathane atĩ mĩĩrĩ ya aariũ acio ikũmi a Hamani ĩgaacuurio mĩtĩ igũrũ ya gũcuuria andũ.” 

14  Mũthamaki agĩgĩathana atĩ gwĩkwo ũguo; na watho ũcio ũgĩathanwo thĩinĩ wa Susa, na aariũ acio ikũmi a Hamani magĩgĩcuurio handũ harĩa haitagĩrwo andũ. 

15  Mũthenya wa ikũmi na ĩna wa mweri wa Adari, Ayahudi arĩa maarĩ Susa makĩũngana rĩngĩ makĩũraga andũ angĩ magana matatũ (

300  ), no o na hĩndĩ ĩyo matiatahire kĩndũ. 

16  Atĩrĩĩrĩ, Ayahudi arĩa maarĩ ng'ongoinĩ iria ingĩ cia kũrĩa mũthamaki aathanaga makĩũngana nĩguo merũĩrĩre matikooragwo. Nao magĩkĩũraga andũ ngiri mĩrongo mũgwanja na ithaano (

75  ,

17  Meekire ũguo mũthenya wa ikũmi na ĩtatũ wa mweri wa Adari, naguo mũthenya wa ikũmi na ĩna makĩũtua mũthenya wa ndĩa na gĩkeno. 

18  No rĩĩrĩ, Ayahudi arĩa maarĩ Susa, macookanĩrĩire makĩhũũrana na thũ ciao mũthenya wa ikũmi na ĩtatũ, na wa ikũmi na ĩna, naguo mũthenya wa ikũmi na ĩtaano makĩhuurũka, makĩũtua mũthenya wa ndĩa na gĩkeno. 

19  Kwoguo nĩkĩo Ayahudi arĩa maikaraga matũũrainĩ manyiinyi makoragwo na mũthenya wa ikũmi na ĩna wa mweri wa Adari wĩ wa gĩkeno, ndĩa, na kwaga kũruta wĩra, na noguo mũthenya ũrĩa matũmanagĩra iheeo cia mĩthemba ya irio. Thigũkũ ya Purimu 

20  Naake Moridekai akĩandĩka maũndũ macio, ibukuinĩ rĩa bata rĩa maũndũ. Ningĩ agĩũtũmĩra Ayahudi oothe, a bũrũri wa kũraaya na wa gũkuhĩ thĩinĩ wa kũrĩa guothe gwathanagwo nĩ mũthamaki wa Perisia. 

21  Akĩmeera atĩ mũthenya wa ikũmi na ĩna, na mũthenya wa ikũmi na ĩtaano mweriinĩ wa Adari, o mwaka gũtikaarutagwo wĩra. 

22  Mĩthenya ĩyo nĩyo Ayahudi maaniinire thũ ciao, nĩ mweri ũrĩa wagarũrirwo ũgĩtiga gũtuĩka wa kĩeha na maithori, ũgĩtuĩka wa gĩkeno na mĩtheko. Na makĩĩrwo atĩ mamĩtue mĩthenya ya ndĩa na maruga, na mateganagĩre iheeo cia mĩthemba ya irio, o na maheage athĩĩni ũteithio. 

23  Kwoguo Ayahudi, magĩkĩrũmĩrĩra mataaro ma Moridekai na thigũkũ ĩyo ĩgĩtuĩka ya gũkũngũagĩrwo o mwaka. 

24   Atĩrĩĩrĩ, Hamani mũrũ wa Hamedatha ũrĩa warĩ wa Mũagagi na thũ ya Ayahudi, nĩacuukire Pũrimu (ũguo nĩ ta kuuga gũcuuka mĩtĩ) nĩguo atue mũthenya ũrĩa Ayahudi makaaniinwo; abangĩĩte amaniine biũ. 

25  No rĩĩrĩ, rĩrĩa kwini Esiteri aathiire kũrĩ mũthamaki, mũthamaki nĩandĩkire watho atĩ mũbango ũcio mũũru Hamani abangĩire Ayahudi ũmũcookerere we mwene, na kwoguo we mwene hamwe na aariũ aake magĩcuurio handũ harĩa hakĩĩtwo ha gũitĩra andũ. 

26  Kwoguo magĩtua mĩthenya ĩyo rĩĩtwa Purimu, rĩrĩa riumĩĩte harĩ kiugo Puri. Na nĩ ũndũ wa marũa macio ma Moridekai, na nĩ ũndũ wa ũrĩa gwekĩkĩĩte kũrĩ o, 

27  Ayahudi nĩmethondekeire watho wao o eene na wa njiarwa ciao, na wa mũndũ o wothe ũngĩatuĩkire Mũyahudi atĩ mĩthenya ĩyo yerĩ ĩrũmagĩrĩrwo hingo ciothe kũringana na mataaro ma Moridekai. 

28  Nĩgwagĩtuirwo atĩ mĩthenya ĩyo ĩririkanagwo, na ndĩkanariganĩre njiarwainĩ ciothe, mĩciĩinĩ yothe, ng'ongoinĩ ciothe, na matũũrainĩ moothe, na mĩthenya ĩyo ya Purimu ndĩkaanagĩrwo kĩene gatagatĩinĩ ka Ayahudi, o na ndĩkaanaage kũgwetagwo njiarwainĩ ciothe iria igooka. 

29  Na rĩĩrĩ, kwini Esiteri, o we ũcio warĩ mwarĩ wa Abihaili, me hamwe na Moridekai makĩandĩka marũa mangĩ ma gwĩkĩra hinya marũa marĩa maandĩkĩĩtwo nĩ Moridekai makoniĩ thigũkũ ya Purimu. 

30  Marũa macio maandĩkĩirwo Ayahudi oothe na kobĩ ciamo igĩtũmĩrwo ng'ongo ciothe igana rĩa mĩrongo ĩĩrĩ na mũgwanja cia ũthamaki wa Perisia. Marũa macio maarĩ ma kũmeerĩra thaayũ na ũgaacĩru. 

31  Makĩĩrwo atĩ mĩthenya ĩyo ya Purimu imenyagĩrĩrwo mahindainĩ maayo marĩa maagĩrĩire, o ta ũrĩa Moridekai ũrĩa Mũyahudi, na kwini Esiteri maathanĩĩte, na o ta ũrĩa maatuĩte o eene meekage o hamwe na njiarwa ciao ũhoroinĩ wa kwĩhinga na gũcakaya. 

32  Watho ũcio wa kwini Esiteri wa gwĩkĩra hinya mawatho makoniĩ Purimu nĩwandĩkirwo ibukuinĩ.

