1  Naake MWATHANI akĩĩra Musa na Harũni atĩrĩ, 

2  “Arĩriai andũ a Isiraeli mũmeere atĩrĩ: Hĩndĩ ĩrĩa mũndũ mũrũme o na ũrĩkũ angĩkorwo na kĩndũ kĩroira kuuma kĩĩgainĩ gĩake kĩa ũciari, kĩndũ kĩu kĩroira kĩ na thaahu, 

3  rĩrĩa rĩothe kĩngĩkorwo gĩkiura kuuma kĩĩgainĩ kĩu kana rĩrĩa kĩngĩkorwo kĩmatĩire thĩinĩ wakĩo. 

4  Gĩtanda o gĩothe kĩrĩa mũndũ mũrũme ũcio angĩkomera kana kĩndũ o gĩothe angĩikarĩra, kĩ na thaahu. 

5  Mũndũ o wothe ũrĩa ũngĩhuutia gĩtanda kĩu 

6  kana aikarĩire kĩndũ o gĩothe kĩrĩa kĩrĩĩkĩĩtie gũikarĩrwo nĩ mũndũ ũcio, no mũhaka athambie nguo na ethambe mwĩrĩ, na aikare e na thaahu nginya o hwaĩinĩ. 

7  Naake mũndũ o wothe ũrĩa ũngĩhuutia mũndũ ũcio ũroira, no nginya athambie nguo ciake mwene na ethambe mwĩrĩ, aikare e na thaahu nginya o hwaĩinĩ. 

8  Mũndũ ũcio ũroira angĩtuĩra mata mũndũ o wothe ũtarĩ na thaahu, mũndũ ũcio ũtoima na thaahu no nginya athambie nguo ciake mwene na ethambe mwĩrĩ, aikare e na thaahu nginya o hwaĩinĩ. 

9  Narĩo itandĩko o rĩothe kana gĩtĩ o na kĩrĩkũ kĩrĩa mũndũ ũcio ũroira angĩikarĩra, kĩ na thaahu. 

10  Mũndũ o wothe ũrĩa ũngĩhuutia kĩndũ o gĩothe kĩrĩa mũndũ ũcio arĩĩkĩĩtie gũikarĩra, no nginya aikare e na thaahu nginya o hwaĩinĩ. Mũndũ o wothe ũngĩkuua kĩndũ o gĩothe kĩrĩa mũndũ ũcio arĩĩkĩĩtie gũikarĩra, no nginya athambie nguo ciake mwene na ethambe mwĩrĩ, na aikare e na thaahu nginya o hwaĩinĩ. 

11  Mũndũ ũcio ũroira, angĩhuutia mũndũ o wothe ataambĩĩte gwĩthamba mooko, mũndũ ũcio wahuutio no nginya athambie nguo ciake mwene na ethambe mwĩrĩ, aikare e na thaahu nginya o hwaĩinĩ. 

12  Kĩndũ o gĩothe kĩa rĩũmba kĩrĩa mũndũ ũcio angĩhuutia no nginya kĩũragangwo; nakĩo kĩndũ o gĩothe kĩa mũtĩ kĩrĩa angĩhuutia no nginya gĩthambio. 

13  “ Rĩrĩa mũndũ ũcio wĩ na mũrimũ ũcio wa kuura angĩkorwo ahoneete, no mũhaka aambe eeterere mĩthenya mũgwanja, yathira athambie nguo ciake na ethambe mwĩrĩ na maaĩ, naake athirwo nĩ thaahu. 

14  Naguo mũthenya wa ĩnaana ooe ndutuura igĩrĩ, kana ndirahũgĩ igĩrĩ, acitware mũromoinĩ wa Hema ya gũtũnganwo, acinengere mũthĩnjĩri Ngai. 

15  Naake mũthĩnjĩri Ngai arute ĩmwe yacio ĩtuĩke ya igongoona rĩa meehia, nayo ĩyo ĩngĩ ĩtuĩke ya igongoona rĩa njino. Na njĩra ĩyo mũthĩnjĩri Ngai akĩmũrutĩre igongoona rĩa kũmũtheria. 

16  “Na rĩĩrĩ, hĩndĩ ĩrĩa mũndũ mũrũme angiumwo nĩ hinya wa arũme, no nginya ethambe mwĩrĩ wothe, na atinde e na thaahu nginya o hwaĩinĩ. 

17  Kĩndũ o gĩothe gĩthondekeetwo na nguo kana ngoothi kĩrĩa kĩngĩkorwo gĩitĩkĩirwo nĩ hinya ũcio wa arũme, no nginya gĩthambio, na gĩikare kĩ na thaahu nginya o hwaĩinĩ. 

18  No nginya mũndũ mũrũme na mũtumia marĩĩkia gũkomania methambe mwĩrĩ, nao matinde me na thaahu nginya o hwaĩinĩ. 

19  “Rĩrĩa mũndũ wa nja angĩkorwo na kahinda gaake ka mweri arĩikaraga e na thaahu mĩthenya mũgwanja. Mũndũ o wothe ũrĩa ũngĩmũhuutia arĩikaraga e na thaahu o nginya hwaĩinĩ. 

20  Kĩndũ o gĩothe kĩrĩa angĩikarĩra kana akomere hĩndĩ ĩyo e na mweri kĩ na thaahu. 

21  -

23  Mũndũ o wothe ũrĩa ũngĩhuutia gĩtanda gĩake kana kĩndũ o gĩothe kĩrĩa arĩĩkĩĩtie gũikarĩra, no nginya athambie nguo ciake mwene na ethambe mwĩrĩ, atinde e na thaahu o nginya hwaĩinĩ. 

24  Mũndũ mũrũme angĩkoma na mũndũ wa nja ũcio hĩndĩ ĩyo e na mweri, nĩarĩthaahagio, naake mũndũ mũrũme ũcio arĩikaraga e na thaahu mĩthenya mũgwanja. Gĩtanda o gĩothe kĩrĩa mũndũ mũrũme ũcio angĩkomera o nakĩo kĩ na thaahu. 

25  “Mũndũ wa nja angiura thakame matukũ maigana ũna nja ya kahinda gaake ka mweri, kana oire thakame akĩrie kahinda gaake ka mweri karĩa amenyereete, arĩikaraga e na thaahu ihinda rĩothe rĩrĩa egũkorwo akiura thakame ĩyo, o ta ũrĩa aikaraga atariĩ hĩndĩ ĩrĩa e na kahinda gaake ka mweri. 

26  Gĩtanda o gĩothe kĩrĩa mũndũ wa nja ũcio angĩkomera, o na kana kĩndũ o gĩothe kĩrĩa angĩikarĩra ihindainĩ rĩu ahaana ũguo kĩ na thaahu. 

27  Mũndũ o wothe ũngĩhuutia indo icio no anyiitwo nĩ thaahu na no mũhaka athambie nguo ciake mwene, na ethambe mwĩrĩ, aikare e na thaahu nginya o hwaĩinĩ. 

28  No rĩĩrĩ, mũndũ wa nja ũcio angĩtiga kuura thakame, aagĩrĩirwo nĩgweterera mĩthenya mũgwanja, na thuutha wa ũguo athirwo nĩ thaahu. 

29  Mũthenya wa ĩnaana ooe ndutuura igĩrĩ, kana ndirahũgĩ igĩrĩ, acitwarĩre mũthĩnjĩri Ngai, o hau mũromoinĩ wa Hema ya gũtũnganwo. 

30  Naake mũthĩnjĩri Ngai arute ĩmwe ya nyoni icio ĩtuĩke ya igongoona rĩa meehia, nayo ĩrĩa ĩngĩ ĩtuĩke ya igongoona rĩa njino. Na njĩra ĩyo mũthĩnjĩri Ngai akĩrute igongoona rĩa kũmũtheria. 

31  “Ũguo nĩguo mwagĩrĩirwo nĩgũtaara andũ a Isiraeli ũhoroinĩ wa mathaahu maao, nĩguo matigaathaahie Hema yakwa ya gũtũnganwo ĩrĩa ĩrĩ gatagatĩ ga kambĩ yao. Mangĩĩka ũguo, no makue. 

32  “Macio nĩmo mawatho marĩa makoniĩ mũndũ mũrũme ũrĩa ũngĩkorwo akiura kĩĩgainĩ gĩake gĩa ũciari kana ũrĩa uumĩĩtwo nĩ hinya wa arũme. 

33  O na ningĩ no mo makoniĩ mũndũ wa nja hĩndĩ ĩrĩa arĩ kahindainĩ gaake ka mweri, kana mũndũ mũrũme ũrĩa ũkomeete na mũndũ wa nja wĩ na thaahu.”

