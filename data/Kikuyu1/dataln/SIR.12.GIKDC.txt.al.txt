1   Ũngĩĩka ũndũ mwega, menya ũndũ ũcio nũũ ũraguna, na nĩũgũcookerio ngaatho tondũ wa ciĩko icio ciaku njega. 

2  Nĩũkaarĩhwo ũngĩĩkĩra mũndũ wĩ na ũngai ũndũ mwega. Ũngĩaga kũrĩhwo nĩ mũndũ ũcio, Ũrĩa Ũrĩ Igũrũ Mũno nĩagaakũrĩha. 

3  Gũtirĩ ũndũ mwega ũkoraga mũndũ ũrĩa ũtũũraga eekaga ũũru, kana ũrĩa ũtaheanaga. 

4  Mũndũ wĩ na ũngai mũhe, no ndũgaateithie mũndũ mwĩhia. 

5  Andũ arĩa ahooreri meekage maũndũ meega, no andũ arĩa matarĩ na ũngai ndũkaamahe kĩndũ. Ndũkaamahe kĩndũ gĩa kũrĩa o nakĩ, amu ũngĩmahe ũtaana ũcio waku megũkũhũũra naguo. Ũndũ o wothe mwega ũngĩĩkĩra andũ acio, ũgwĩkwo ũndũ mũũru maita meerĩ maaguo. 

6  Amu Ũrĩa Ũrĩ Igũrũ Mũno nĩathũire eehia, na nĩakaamaherithia. 

7  Mũndũ ũrĩa mwega-rĩ, mũhe no ndũgaateithie mũndũ mwĩhia. 

8  Hĩndĩ ĩrĩa ũtarĩ na thĩĩna ndũngĩmenya mũraata waku nĩ ũrĩkũ, no ndũngĩaga kũmenya thũ yaku rĩrĩa wĩ na thĩĩna. 

9  Hĩndĩ ĩrĩa mũndũ athiĩte wega, thũ ciake ciĩtuaga araata, no angĩgĩa na thĩĩna, o na araata aake nĩmamũtiganĩria. 

10  Ndũkaaneehoke thũ rĩ o rĩ, amu ũũru wayo ũgũgũthũũkangia o ta ũrĩa kũroota gũthũũkangagia igera. 

11  O na ĩngĩhoorera atĩa na ĩthiage ĩinamithĩĩtie, mĩrore mũno na ũmĩĩmenyerere. Hĩndĩ ĩyo wee nĩũgũkorwo ũtariĩ ta mũndũ ũrĩa ũhakaga gĩciicio rangi nĩguo gĩtikaae kũroota. 

12  Thũ yaku ndũkaanamĩige hakuhĩ, amu ĩgũkweheria ũneneinĩ waku ĩwoe. Ndũkaareke ĩikare mwena waku wa ũrĩo, amu ĩkũgeria kuoya gĩtĩ gĩaku kĩa ũnene, na hĩndĩ ĩyo ũkĩririkane ũũma wa ciugo ciakwa, na ũkĩrire waririkana ũrĩa ndaagũkaanirie. 

13  Nũũ ũngĩiguĩra tha mũndũ ũrĩa ũheenagĩrĩria nyoka angĩrũmwo nĩyo, kana ũrĩa ũkuhagĩrĩria nyamũ cia gĩthaka angĩrũmwo nĩcio? 

14  Noguo gũtarĩ mũndũ ũngĩiguĩra tha mũndũ ũrĩa ũtwaranaga na mwĩhia, agakĩnyiitanĩra naake meehia maake. 

15  Mũndũ mwĩhia nĩegũikarania nawe kwa ihinda; no wagĩa na thĩĩna, ũraata wake ũgathira. 

16  Thũ mĩarioinĩ ya yo yaragia wega mũno, no na kũu ngoroinĩ thĩinĩ ĩkoragwo ĩgĩciiria ũrĩa ĩngĩgũikia irima. Thũ ĩgwĩtua atĩ nĩrarĩranĩra nawe, no ingĩona mweke no ikũũrage! 

17  Ũngĩnyiitwo nĩ thĩĩna, ũgũkora thũ ĩyo ĩgwetereire ĩgĩĩtua atĩ nĩgũgũteithia ĩragũteithia, no nĩgũkũhĩnga ĩrakũhĩnga. 

18  Hĩndĩ ĩyo ĩgũkorwo ĩ mũndũ ũngĩ ĩkĩhũũra hĩ ĩkĩinagia mũtwe ĩgĩgũcuukaga kũrĩ andũ ĩgarũũrĩĩte mwarĩrie wayo.

