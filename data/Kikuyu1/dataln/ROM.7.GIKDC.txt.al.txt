1  Atĩrĩĩrĩ, aariũ na aarĩ a Ithe witũ, nĩnjũũĩ nĩmũkũmenya ũhoro ũrĩa ngũmwĩra, nĩ ũndũ inyuothe nĩmũũĩ ũhoro wa Watho atĩ mũndũ akoragwo arĩ rungu rwa Watho o rĩrĩa e muoyo. 

2  Kwa mũhaano, mũtumia ũhikĩĩte akoragwo oohanĩĩtio na mũthuuriwe nĩ Watho rĩrĩa rĩothe mũthuuriwe e muoyo no mũthuuriwe angĩkua, mũtumia ũcio ndakoragwo ooheetwo nĩ Watho ũcio o na haniini. 

3  Nĩ ũndũ ũcio mũtumia angĩtuĩka wa mũndũ ũngĩ mũthuuriwe e muoyo, atuĩkaga mũtharia. No rĩĩrĩ, mũthuuriwe angĩkua mũtumia ũcio nĩmuohore kuuma harĩ Watho ũcio, na angĩhikio nĩ mũndũ ũngĩ ndangĩtuĩka mũtharia. 

4  Ũguo nĩguo mũhaana aariũ na aarĩ a Ithe witũ. Inyuĩ-rĩ, nĩmũkuĩte ũhoroinĩ wa Watho, nĩ tondũ mũrĩ ciĩga cia mwĩrĩ wa Kristũ. Rĩu mũrĩ aake, o we wariũkirio kuuma kũrĩa akuũ, nĩguo tũciaragĩre Ngai maciaro. 

5  Rĩrĩa twatũũraga tũrũmagĩrĩra merirĩria ma mwĩrĩ-rĩ, Watho watũtwaragĩrĩria o maũndũinĩ ma meehia, na ũrĩa wothe twekaga watwerekagĩria o gĩkuũinĩ. 

6  No rĩĩrĩ, rĩu nĩtuohoreetwo kuuma harĩ Watho, tondũ nĩtũkuĩte ũhoroinĩ wa maũndũ marĩa maatũtuaga ngombo. Rĩu tũtitungataga na njĩra ĩrĩa ya tene ya Watho ũrĩa mwandĩke, tũtungataga na njĩra ĩrĩa njerũ ya Roho. Watho na meehia 

7   Rĩu-rĩ, tũkiuge atĩa? Tuuge atĩ Watho nĩ meehia? Kũroaga gũtuĩka ũguo! No tiga arĩ Watho ndingĩamenyire meehia nĩ kĩĩ. Korwo Watho ndwoigĩĩte “Ndũkaanerirĩrie kĩndũ kĩene,” ndingĩamenyire kwĩrirĩria nĩ atĩa. 

8  Nĩ ũndũ wa rĩathani rĩu, meehia nĩmoonire mweke wa gũthugunda merirĩria moothe mooru thĩinĩ wakwa. Gũtarĩ Watho meehia nĩ makuũ. 

9  Kwĩ hĩndĩ ndatũũraga muoyo itarĩ na Watho, no rĩrĩa rĩathani rĩokire, meehia makĩriũka, 

10  na niĩ ngĩkua. Rĩathani rĩrĩa rĩngĩandeeheire muoyo, rĩgĩkĩndeehere gĩkuũ. 

11   Nĩ ũndũ meehia rĩrĩa moonire mweke thĩinĩ wa rĩathani nĩmaaheenirie, makĩnjũraga. 

12  Kwoguo Watho guo mwene nĩ mũtheru, na rĩathani nĩ itheru, na nĩ rĩa kĩhooto, na nĩ rĩega. 

13  Ũguo nĩkuuga ũndũ mwega nĩwandeeheire gĩkuũ? Kũroaga gũtuĩka ũguo! Nĩ meehia meekire ũguo. Mandeeheire gĩkuũ mahũthĩrĩĩte ũndũ mwega nĩguo mamenyeke wega atĩ nĩ meehia. Nĩ ũndũ ũcio rĩathani nĩrĩtũmaga meehia mooneke marĩ mooru mũno. Mbaara thĩinĩ wa mũndũ 

14  Nĩtũũĩ atĩ Watho uumĩĩte kwĩ Roho; no niĩ ndĩ o mũndũ wĩ na mwĩrĩ wendeetio agatuĩka ngombo ya meehia. 

15   Ndimenyaga maũndũ marĩa njĩkaga, nĩ ũndũ maũndũ marĩa nyendaga gwĩka ti mo njĩkaga, no marĩa thũire nĩ mo njĩkaga. 

16  Angĩkorwo njĩkaga maũndũ marĩa itekwenda-rĩ, nĩngĩgĩĩtĩkĩrĩĩte atĩ Watho ũkĩrĩ mwega. 

17  Kwoguo ti niĩ njĩkaga maũndũ macio; nĩ meehia marĩa matũũraga thĩinĩ wakwa. 

18  Nĩ ũndũ nĩnjũũĩ atĩ thĩinĩ wakwa, ũguo nĩkuuga ũmũndũinĩ wakwa, gũtirĩ ũndũ mwega. Tondũ-rĩ, o na gũtuĩka nĩnyendaga gwĩka wega ndihotaga gwĩka ũguo. 

19  Nĩ ũndũ ndiĩkaga maũndũ marĩa meega nyendaga gwĩka; marĩa mooru iteendaga gwĩka nĩ mo njĩkaga. 

20  Angĩkorwo njĩkaga maũndũ marĩa iteendaga gwĩka-rĩ, ti niĩ ngĩĩkaga maũndũ macio nĩ meehia marĩa makoragwo thĩinĩ wakwa. 

21  Kwoguo ngakĩona atĩ watho ũyũ nĩguo ũrutaga wĩra: rĩrĩa ngwenda gwĩka wega, ũndũ ũrĩa mũũru noguo thuuraga gwĩka. 

22  Ngoro yakwa nĩkenagio nĩ watho wa Ngai. 

23  No rĩĩrĩ, thĩinĩ wa mwĩrĩ wakwa kũrĩ watho ũngĩ, naguo watho ũcio nĩũrũaga na ũndũ ũrĩa meciiria maakwa moonaga arĩ wega. Ũnduaga ngombo ya watho wa meehia ũrĩa ũrutaga wĩra thĩinĩ wakwa. 

24  Kaĩ niĩ ndĩkĩrĩ mũndũ mũthĩĩnĩku-ĩ! Nũũ ũkũũhonokia kuuma mwĩrĩinĩ ũyũ wa gĩkuũ? 

25  Nĩ ngaatho kũrĩ Ngai ũrĩa wĩkaga ũguo ahũthĩrĩĩte Jesũ Kristũ Mwathani witũ. Nĩ ũndũ ũcio, niĩ mwene ndungatagĩra watho wa Ngai na meciiria maakwa, no mwĩrĩinĩ wakwa ndungatagĩra watho wa meehia.

