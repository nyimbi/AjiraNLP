1  Thuutha wa ũguo Tobia agĩĩthiĩra akeneete mũno akĩgoocaga Mwathani wa igũrũ na thĩ, o we mũthamaki wa indo ciothe, nĩ ũndũ nĩatũmĩĩte rũgendo rwake rũgĩe na mũnyaka. Naake akĩraathima Ragueli na mũtumia wake akĩmeera atĩrĩ, “Mwathani aroĩtĩkĩra ndĩmũheage gĩtĩĩo ũtũũro wakwa wothe.” Gũkinya mũciĩ Na rĩrĩa maakuhĩrĩirie itũũra rĩa Kaserini ndeereinĩ cia Nineve, 

2  Rafaili akĩĩra Tobia atĩrĩ, “Tobia, wee nĩũũĩ ũrĩa twatigire thooguo atariĩ. 

3  Nĩtũkĩagĩrĩirwo nĩgũthiaga mbere ya mũtumia waku tũkahaarĩrie nyũmba mbere ya mũndũ ũngĩ wothe gũkinya. 

4  Na rĩĩrĩ, ũkuue nyongo ĩrĩa ya thamaki.” Kwoguo magĩgĩthiaga na mbere, nayo ngui ya Tobia ĩkĩmoima thuutha. 

5  Hĩndĩ ĩyo Ana aikarĩĩte aroreete barabarainĩ agĩcũũthĩrĩria mũũriũ. 

6  Akĩmuona agĩũka akĩĩra Tobiti atĩrĩ, “Tarora! Mwana witũ nĩokĩĩte arĩ hamwe na mũraata wake!” 

7  Mataanakinya harĩ Tobiti Rafaili akĩĩra Tobia atĩrĩ, “Thooguo nĩekũhota gũcooka kuona rĩngĩ. 

8  Nĩ ũndũ ũcio no mũhaka ũmũhake nyongo ĩyo maitho, na wona maambĩrĩria gũtuura, nĩekũmarigitha atũme ngaracũ igũe, akĩhote kuona.” 

9  Naake Ana agĩteng'era kũmũtũnga, akĩmũhĩmbĩria akĩmwĩra atĩrĩ, “Mwana wakwa, rĩu tondũ nĩndakuona ũrĩ muoyo, no ngue na thaayũ!” Naake agĩita maithori nĩgũkena. Tobiti kũhonio 

10  Tobiti agĩũkĩra agĩtũgũũgaga eerekeire na thoome. 

11  Tobia agĩthiĩ na kũrĩ we anyiitĩĩte nyongo ĩrĩa ya thamaki na guoko gwake, akĩhuuha ithe maitho akĩmũnyiitĩrĩra akĩmwĩra atĩrĩ, “Baaba, tiga gwĩtigĩra.” 

12  -

13   Thuutha ũcio akĩminjaminjĩria maaĩ ma nyongo ĩrĩa maitho ma ithe. Na rĩĩrĩ, arutĩĩtie koona cia maitho, akĩũnũra ngũũcĩ iria ciarĩ maitho ma ithe. 

14  Tobiti agĩkĩhĩmbĩria mũũrũwe Tobia agĩitaga maithori nĩgũkena akĩanĩrĩra akiuga atĩrĩ, “Nĩndĩrahota gũkuona wee mwana wakwa, o wee ũtheri wa maitho maakwa! “Ngai arogoocwo. Arogoocwo nĩ ũndũ wa ũnene wake. Araika aake oothe atheru marogoocwo. Arothiĩ na mbere na gũtũraathima. Araika aake oothe marogoocagwo tene na tene. 

15  We nĩ we wandeeheire ndwari ĩno, no rĩu nĩndahota kuona mwana wakwa Tobia!” Tobia agĩkĩingĩra nyũmba akeneete akĩgoocaga Ngai aanĩrĩire. Agĩcooka agĩtaarĩria ithe ũrĩa aagĩĩte na mũnyaka, na atĩ ndacookeete o na mbeeca tu, no o na nĩahikĩĩtie Sara mwarĩ wa Ragueli, ũrĩa warĩ njĩrainĩ agĩũka na aarĩ hakuhĩ gũkinya. Sara gũkinya 

16  Tobiti agĩkiumagara akeneete akĩgoocaga Ngai, agĩthiĩ gũtũnga mũtumia wa mũũriũ kĩhingoinĩ gĩa itũũra rĩa Nineve. Nao andũ arĩa maamuonire agĩthiĩ makĩgega nĩ ũndũ nĩahotaga kuona. 

17  Tobiti akĩgooca Ngai na akĩĩra andũ oothe ũrĩa Ngai na ũndũ wa tha ciake aamũhotithĩĩtie kuona. Rĩrĩa Tobiti aatũngire Sara, akĩmũgeithia akĩmwĩra atĩrĩ, “Mwarĩ wakwa, nĩtwakũnyiita ũgeni! Ngai arogoocwo nĩ ũndũ wa gũkũreehe kũrĩ ithuĩ. Thooguo na maitũguo maroraathimwo. O nawe mwarĩ wakwa, nawe Tobia mũrũ wakwa mũroraathimwo. Toonya mũciĩ waku mwerũ. Ũrotũũra ũkeneete na ũtekũrũara. Gĩtoonye o gũtoonya mũciĩ ũyũ!” Kwoguo ũgĩkorwo ũrĩ mũthenya wa gĩkeno kĩnene harĩ Ayahudi oothe a Nineve. 

18  Nao Ahikaru na Nadabu aihwa a Tobiti magĩkũngũyanĩra hamwe na Tobiti. Iruga rĩathiire na mbere mĩthenya mũgwanja na nĩaheirwo iheeo nyingĩ.

