1  Na rĩĩrĩ, Hoshea mũrũ wa Ela aambĩrĩirie gũthamaka Isiraeli mwakainĩ wa ikũmi na ĩĩrĩ wa ũthamaki wa Ahazu thĩinĩ wa Juda. Naake agĩthamaka mĩaka kenda kũu Samaria. 

2  Naake Hoshea agĩĩka maũndũ maingĩ marĩa moonagwo marĩ mooru nĩ MWATHANI, no ningĩ matiarĩ mooru ta marĩa meekĩĩtwo nĩ athamaki a Isiraeli arĩa maarĩ mbere yake. 

3  Naake Shalumaneseri, mũthamaki wa Asiria, akĩmũũkĩrĩra, no naake Hoshea akĩĩneana kũrĩ we, na agĩgĩtuĩka wa kũmũrutagĩra igooti o mwaka. 

4  No rĩĩrĩ, Shalumaneseri, mũthamaki wa Asiria, akĩmenya atĩ Hoshea nĩagĩĩte ndundu ya kũmũũkĩrĩra nĩ ũndũ nĩatũmĩĩte andũ gwĩ So, mũthamaki wa Misiri, makamũhooe ũteithio na nĩatigĩĩte kũmũrutĩra igooti rĩrĩa aamũrutagĩra mwaka o mwaka. Tondũ ũcio akĩmũnyiita akĩmũikia njeera. 

5  Na rĩĩrĩ, Shalumaneseri agĩtharĩkĩra bũrũri wa Isiraeli wothe, agĩthiũrũrũkĩria itũũra rĩa Samaria ihinda rĩa mĩaka ĩtatũ na thuutha wa mĩaka ĩyo gũthira, akĩrĩtuunyana. 

6  Naake mũthamaki wa Asiria agĩtuunyana itũũra rĩa Samaria mwaka wa kenda wa ũthamaki wa Hoshea thĩinĩ wa Isiraeli. Ningĩ agĩtaha Aisiraeli aingĩ marĩ mĩgwate akĩmatwara bũrũri wa Asiria, amwe a Aisiraeli acio akĩmaiga itũũrainĩ rĩa Hala, arĩa angĩ rũgongo rwa Gozani ndeereinĩ cia rũũĩ rwa Haboru, na arĩa angĩ matũũrainĩ ma bũrũri wa Media. 

7  Itũũra rĩa Samaria rĩang'aũranirio nĩ ũndũ Asiraeli nĩmeekire maũndũ marĩa moonagwo marĩ mooru nĩ MWATHANI Ngai wao ũrĩa wamahonokirie akĩmaruta ũkomboinĩ wa mũthamaki wa Misiri. Ningĩ nĩmaathaathairie ngai ingĩ, 

8  na makĩrũmĩrĩra mĩtugo ya andũ arĩa MWATHANI aingatĩĩte makeehera kũrĩa maathiagĩra, o na ningĩ makĩrũmĩrĩra mĩtugo ĩrĩa yambĩrĩirwo nĩ athamaki a Isiraeli. 

9  Nao Asiraeli magĩĩka maũndũ maingĩ marĩa MWATHANI Ngai wao ataakenagio nĩmo. Magĩgĩaka kũndũ gũtũũgĩru kũrĩa gwathaathayagĩrio matũũrainĩ maao moothe, kuuma gatũũra karĩa kaniini kinya itũũra rĩrĩa inene. 

10   Ningĩ magĩthondeka itugĩ cia mahiga o na mũhianano wa ngai ĩrĩa yetagwo Ashera irĩmainĩ ciothe o na rungu rwa mũtĩ o wothe mũruru. 

11  Nakuo kũndũ kũu gũtũũgĩru, nĩkuo maacinagĩra ũbaani, o ta ũrĩa ndũũrĩrĩ iria MWATHANI aingatĩĩte ikeehera mbere yao ciekaga. Nao makĩraakaria MWATHANI na maũndũ macio mooru meekĩĩte, 

12  o na gũkararia ũrĩa aamaathĩĩte atĩ matikaanahooe mĩhianano. 

13  Na rĩĩrĩ, MWATHANI nĩatũmĩĩte arekio aake, o na anabii nĩguo akaanie andũ a Isiraeli na a Juda akĩmeera atĩrĩ, “Tiganaai na mĩthiĩre yanyu mĩũru mũcooke gwathĩkagĩra mawatho na maathani maakwa marĩa ndaheire maithe maanyu, o na marĩa ndamũreehithĩirie na anabii ndungata ciakwa.” 

14  No rĩĩrĩ, matiigana gwathĩka, maatwĩkire aremi o ta maithe maao arĩa mateehokire MWATHANI Ngai wao. 

15  Ningĩ magĩkararia mawatho maake, kĩrĩĩkanĩro gĩake kĩrĩa aarĩĩkanĩire na maithe maao, o na maũndũ moothe marĩa aamakaanĩĩtie. Magĩgĩthaathaiya mĩhianano na magĩgĩtuĩka andũ a tũhũ o ta yo. Ningĩ makĩrũmĩrĩra mĩtugo ya ndũũrĩrĩ iria ciamarigiicĩirie o iria MWATHANI aamakaanĩĩtie atĩ mũtikaanarũmĩrĩre mĩtugo yacio. 

16   Nao magĩtigana na maathani moothe ma MWATHANI Ngai wao, magĩgĩĩthondekera mĩhianano ya ndeegwa igĩrĩ cia cuuma nĩguo macihooyage, o na magĩgĩthondeka mũhianano wa ngai yetagwo Ashera, magĩthaathaiya njata na mweri, o na magĩtungatĩra Baali. 

17   Ningĩ makarahagĩra ngai cia mĩhianano aanake na airĩĩtu aao ta magongoona, magatuĩragia ũhoro kuuma kũrĩ ago o na ooni maũndũ, na magĩkĩrĩrĩria gwĩka maũndũ moothe marĩa moonagwo marĩ mooru nĩ MWATHANI makĩmũraakaria. 

18  Naake MWATHANI akĩraakario mũno nĩ andũ a Isiraeli, akĩmaingata meehere mbere yake; gũtirĩ o na ũmwe wao watigarire o tiga mũhĩrĩga wa Juda wiki. 

19  Ningĩ o nao andũ a Juda nĩmaakararirie maathani ma MWATHANI Ngai wao, magĩgĩthiĩ na mbere gwĩka maũndũ o ta marĩa meekagwo nĩ andũ a Isiraeli. 

20  Naake MWATHANI akĩrega andũ oothe a Isiraeli, akĩmaherithia na kũmaneana kũrĩ andũ matarĩ tha o nginya akĩmeeheria mbere yake. 

21  Na rĩĩrĩ, MWATHANI arĩĩkia kwamũrania andũ a Isiraeli na a Juda, Aisiraeli magĩtua Jeroboamu mũrũ wa Nebati mũthamaki wao. Naake Jeroboamu agĩtũma matirĩke MWATHANI na akĩmatoonyia meehiainĩ mooru. 

22  Nao andũ a Aisiraeli magĩgĩthiĩ na mbere gwĩka meehia o ta marĩa meekĩĩtwo nĩ Jeroboamu na matiigana gũtigana namo. 

23  Maathiire na mbere kwĩhia o nginya MWATHANI akĩmarutũrũra akĩmeeheria mbere yake o ta ũrĩa aameerĩĩte na tũnua twa anabii ndungata ciake atĩ nĩageeka. Nĩ ũndũ ũcio Aisiraeli magĩtahwo magĩtwarwo Asiria kũrĩa matũũraga kinyagia ũũmũũthĩ. Aasiria gũtũũra bũrũriinĩ wa Isiraeli 

24  Naake mũthamaki wa Asiria akĩruta andũ kuuma matũũrainĩ ma Babiloni, Kutha, Iva, Hamathu, na Sefarivaimu, akĩmatwara magatũũre matũũrainĩ ma bũrũri wa Samaria handũinĩ ha Aisiraeli arĩa maathaamĩĩtio. Nao makĩĩgwatĩra matũũra macio ma Samaria magĩtũũra kuo. 

25  Na rĩrĩa maambĩrĩirie gũtũũra kuo, makĩaga gũtĩĩa MWATHANI, na nĩ ũndũ ũcio akĩmarekeria mĩrũũthi, nayo ĩkĩũraga amwe aao. 

26  Tondũ ũcio mũthamaki wa Asiria akĩheeo ũhoro akĩĩrwo atĩrĩ, “Andũ arĩa watwarire ũkĩiga matũũrainĩ ma Samaria matiũĩ watho wa Ngai ya bũrũri ũcio, na tondũ ũcio ngai ĩyo nĩmarekeirie mĩrũũthi, nayo mĩrũũthi nĩkũũraga ĩramooraga.” 

27  Hĩndĩ ĩyo mũthamaki agĩgĩathana akiuga atĩrĩ, “Tũmaai mũthĩnjĩri Ngai ũmwe wa arĩa twatahire kuo nĩguo agatũũre kuo, amarutaga mawatho ma ngai ya bũrũri ũcio.” 

28  Tondũ ũcio mũthĩnjĩri Ngai Mũisiraeli, ũmwe wa arĩa maatahĩĩtwo Samaria, agĩthiĩ gũtũũra Betheli akarutaga andũ ũrĩa maagĩrĩirwo nĩgũtĩĩa MWATHANI. 

29  No rĩĩrĩ, andũ arĩa maatũũraga kũu Samaria magĩgĩthiĩ na mbere gwĩthondekera ngai cia mĩhianano, magĩciiga kũndũ gũtũũgĩru gwa gũthaathaĩria kũrĩa Aisiraeli maathondekeete. O gĩkundi kĩa andũ, gĩgĩĩthondekera ngai ciakĩo o kũrĩa gĩatũũraga. 

30  Nayo mĩhianano ĩrĩa maathondekire, yahaanaga ta ũũ: andũ a Babiloni magĩthondeka mĩhianano ya ngai yetagwo Sukothu Benothu; andũ a Kuthi mĩhianano ya ngai yetagwo Nerigali; andũ a Hamathu mĩhianano ya ngai yetagwo Ashima; 

31  andũ a Iva mĩhianano ya ngai yetagwo Nibihazu na Taritaki; nao andũ a Sefarivaimu makĩrutĩra ngai ciao iria cietagwo Adirameleki na Anameleku ciana ciao irĩ magongoona. 

32  Nao andũ acio magĩthaathaiya MWATHANI, no magĩthuura athĩnjĩri ngai kuuma gatagatĩinĩ kaao a kũrutagĩra ngai cia mĩhianano magongoona kũndũ gũtũũgĩru kũrĩa gwathaathayagĩrio. 

33  Tondũ ũcio magĩthaathaiya MWATHANI, no o na magĩĩkaga ũguo magĩthiĩ na mbere gũthaathaiya ngai ciao o ta ũrĩa mĩtugo ya kũrĩa moimĩĩte yatariĩ. 

34   Nao andũ acio matũire marũmagĩrĩra mĩtugo ĩyo ya tene nginyagia ũũmũũthĩ. O na rĩĩrĩ, matitĩĩaga MWATHANI o na kana magaathĩkĩra mawatho na maathani maake marĩa aaheire njiarwa cia Jakubu ũrĩa aatuire Isiraeli. 

35   MWATHANI nĩarĩĩkanĩire na andũ a Isiraeli akĩmeera atĩrĩ, “Mũtikaanathaathaiye ngai ingĩ o na kana mũcihooe. Ningĩ mũtikaanacitungatĩre o na kana mũcirutĩre magongoona. 

36   Mwagĩrĩirwo nĩkũnjathĩkagĩra o niĩ nyiiki, o niĩ MWATHANI ũrĩa wamũrutire bũrũri wa Misiri na guoko kũrĩ hinya mũnene. No niĩ nyiiki mwagĩrĩirwo nĩkũhooyaga o na kũrutagĩra magongoona. 

37  Ningĩ nĩmwagĩrĩirwo nĩgwathĩkagĩra mawatho o na maathani maakwa marĩa ndamwandĩkĩire. Mũtikaanathĩkĩre ngai ingĩ 

38  na mũtikaariganĩrwo nĩ kĩrĩĩkanĩro kĩrĩa ndarĩĩkanĩire na inyuĩ. 

39  Mwagĩrĩirwo nĩkũnjathĩkagĩra, o niĩ MWATHANI Ngai wanyu, na nĩndĩrĩmũhonokagia kuuma kũrĩ thũ cianyu.” 

40  No rĩĩrĩ, andũ acio matiigana kũmũthikĩrĩria, no gũthiĩ maathiire na mbere na mĩtugo yao ya tene. 

41  Tondũ ũcio, andũ acio magĩthiĩ na mbere gũthaathaiya MWATHANI, no o na magĩĩkaga ũguo, magĩthiĩ na mbere gũthaathaiya ngai ciao cia mĩhianano. O na njiarwa ciao itũire ciĩkaga ũguo o na ũũmũũthĩ.

