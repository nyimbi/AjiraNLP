1  Mwana wakwa, ririkanaga ciugo ciakwa, wĩigĩre mataaro maakwa matuĩke mũthiithũ waku. 

2  Menyagĩrĩra mataaro maakwa na nĩũgũtũũra, menyagĩrĩra ũrutani wakwa o ta arĩ kĩũma kĩa riitho rĩaku. 

3  Wĩigĩre mataaro maakwa hingo ciothe; maandĩke o ngoroinĩ yaku. 

4  Menyagĩrĩra ũũgĩ o ta ũrĩa ũngĩmenyerera mwarĩ wa maitũguo, naguo ũtaũku o ta ũrĩa ũngĩmenyerera mũraataguo. 

5  Weka ũguo nĩũrĩkoragwo ũrĩ mũrigĩrĩrie kuuma kũrĩ mũtumia ũrĩa mwaganu, ũgĩtheemage ciugo ciake cia wara. Mũtumia mũmaraaya 

6  Hingo ĩmwe nĩgũcũũthĩrĩria ndacũũthagĩrĩria na ndirica ya nyũmba yakwa; 

7  ngĩkĩona andũ eethĩ aingĩ mataarĩ na ũmenyo, ngĩgĩkũũrana mwanake ũmwe wao warĩ mũkingitaru o kũigana. 

8  Nĩgũthiĩ athiaga na barabara, agagĩthiĩ aroreete nyũmba ya mũndũ wa nja ũmwe mũmaraaya, 

9  o mathaa ma hwaĩinĩ gũkĩambĩrĩria kũgĩa nduma. 

10  Mwanake ũcio agĩtũngwo nĩ mũtumia wehumbĩĩte kĩũmaraaya na nĩabangĩĩte mũbango. 

11  Aarĩ mũtũmia mũũmĩrĩru ũtaiguaga thoni, na ndakindagĩria gwake mũciĩ. 

12  Mahinda mamwe e barabarainĩ, marĩa mangĩ ndũũnyũinĩ, marĩa mangĩ handũ koonainĩ ooheirie o ũrĩa angĩona! 

13  Agĩkĩhĩmbĩria mwanake ũcio akĩmũmumunya, akĩmũkũũrĩra maitho akĩmwĩra atĩrĩ, 

14  “Ndĩ na ndĩa thuutha wa kũruta magongoona ma ũiguano; ũũmũũthĩ nĩndahingia mĩhĩtwa yakwa. 

15  Nĩkĩo ndakiumagara gũgũcaria, ngũtuĩte atĩ no nginya tuonane, na nĩndakena ndakuona. 

16  Nĩndandĩkĩĩte ũrĩrĩ wakwa; ndĩwarĩte macuka magemie ma gatani ya Misiri. 

17  Ningĩ ngaũhuuhĩrĩria maraaci, manemane, ũbaani, thubiri, na mĩndarathini. 

18  Gĩũke tũkeendane nginya gũkĩe, tũgĩĩkenie na wendo ũcio o nginya tũnyootoke. 

19  Tondũ mũthuuri wakwa ndarĩ kuo; nĩathiĩte rũgendo rwa matukũ maingĩ. 

20  Nĩathiĩte na mbeeca nyingĩ cia kũmũigana, na agacooka ciumia igĩrĩ ciathira.” 

21  Nĩ ũndũ ũcio agĩkĩmũheenereria na ndeto ciake cia uuhani, naake agĩkĩheeneka nĩ mĩario ĩyo mĩnyoroku ya kanua gaake. 

22  Agĩkĩmũrũmĩrĩra o ta ũrĩa ndeegwa ĩrũmagĩrĩra mũthĩnji, o na kana ta thwariga ĩikĩĩtie mũtegoinĩ; 

23  igagĩtheecwo nĩ mũguĩ o nginya mara makoima. O na ta ũrĩa kanyoni kagũaga mũtegoinĩ, ndamenyaga atĩ muoyo wake ũrĩ ũgwatiinĩ. 

24  Rĩu-rĩ, ciana ciakwa, tathikĩrĩriai ũrĩa ndĩroiga; tegaai matũ mũigue ciugo ciakwa. 

25  Mũtikaaneetĩkĩre kũheenererio nĩ mũtumia wa mũthemba ta ũcio, o na kana mũmũthingate. 

26  Amu-rĩ aanarũnda arũme aingĩ a bata, arĩa aanooraga-rĩ, matingĩtarĩka. 

27  Gũthiĩ gwake-rĩ, nĩgwĩtwarĩrĩria gĩkuũinĩ, ĩyo nĩ yo njĩra nguhĩ mũno ya gũgĩkinya gĩkuũinĩ.

