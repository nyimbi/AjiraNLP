Itua rĩa Ngai na wega wake
1 Wee mũndũ ũyũ njamba, ũrecaara nĩkĩ nĩ ũndũ wa ũũru waku?
Ũtugi wa Ngai nĩ wa tene na tene.
2Wee ũthondekaga mĩbango ya kũũnũha andũ arĩa angĩ;
rũrĩmĩ rwaku nĩ rũũgĩ o ta kanyũi.
Hingo ciothe no maheeni ũkoragwo ũgĩthugunda.
3Wendeete ũũru gũkĩra wega,
na maheeni gũkĩra ũũma.
4Wendeete o kũiguithia andũ ũũru na mĩario yaku, mũheenania ũyũ!
5Kwoguo Ngai nĩegũkũmomorania tene na tene;
egũkũnyiita akũguthe kuuma mũciĩ waku,
akũmunye kuuma bũrũri wa arĩa me muoyo.
6Andũ arĩa athingu moona ũguo nĩmarĩtigĩra;
marĩgũthekerera makiugaga atĩrĩ,
7“Taoneei mũndũ ũrĩa ũtarehokeete atĩ Ngai no amũgitĩre
we arehokeete ũtonga wake mũnene,
na arethaga ũgitĩri ũmaramariinĩ wake!”
8No niĩ haana ta mũtamaiyũ mũruru wega,
ũrakũra wĩ thĩinĩ wa nyũmba ya Ngai;
ndĩhokaga ũtugi wake tene na tene.
9Ngũtũũra ngũcookagĩrira ngaatho, Ngai, nĩ ũndũ wa ũrĩa wĩkĩĩte,
ngwanĩrĩra andũ aaku ehokeku makĩiguaga, njuge atĩ wee wĩ mwega.