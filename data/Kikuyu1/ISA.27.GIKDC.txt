1 Mũthenya ũcio MWATHANI akaahũthĩra rũhiũ rwake rwa njora,
rũrĩa rũũgĩ na rwa hinya,
aherithie Leviathani, ndamaathia ĩrĩa ya iriainĩ,
rĩĩrĩ ĩrethara na ĩrenyogonda;
akaamĩũragĩra o iriainĩ thĩinĩ.
2Mũthenya ũcio MWATHANI,
nĩakainĩra rwĩmbo mũgũnda wake wa mĩthabibũ ũrĩa mũthaka rwĩmbo rũũrũ:
3“Niĩ MWATHANI, nĩ niĩ mbaaragĩrĩra mũgũnda wakwa wa mĩthabibũ,
na ndĩũitagĩrĩria maaĩ hĩndĩ ciothe.
Ndĩũgitagĩra ũtukũ na mũthenya
ndũkaae gũthũũkio nĩ mũndũ.
4Niĩ ndirĩ mũraakarie nĩ mũgũnda ũcio wakwa wa mĩthabibũ.
No kũngĩrĩ mĩtare na mĩigua-rĩ,
ingĩhũũrana nayo njooke ndĩmĩcine yothe.
5Nĩ ũndũ ũcio mĩigua na mĩtare nĩgĩũke ĩĩgitie harĩ niĩ,
nĩĩiguithanie na niĩ,
ĩĩ, nĩĩiguithanie na niĩ.”
6Matukũ nĩmagooka, andũ a Isiraeli, o o njiarwa cia Jakubu, matheereme,
maciare maiyũrie thĩ yothe maciaro maao,
na magĩe na mĩri o ta mĩtĩ.
7MWATHANI nĩamahũũrĩĩte ta ũrĩa aahũũrire arĩa maamahũũraga?
Kana nĩmooragĩĩtwo na ũingĩ ta ũrĩa arĩa maamooragaga mooragirwo?
8MWATHANI aaherithirie andũ a Isiraeli
akĩmatwarithia ithaamĩrioinĩ.
Aamatwarithirie na kĩhuuhũkanio kĩũru,
kĩa rũhuuho ruumĩĩte mwena wa na irathĩro.
9Tondũ ũcio meehia ma Isiraeli makaahoroherio,
o rĩrĩa magaakorwo mathĩĩĩte mahiga ma igongoona cia ngai ingĩ
magatuĩka ta coka mũthĩe,
mathengeetie igongoona cia gũcinĩra ũbaani,
na magathengia mĩhianano ya ngai ĩrĩa ĩĩtagwo Ashera.
10Itũũra rĩrĩa rĩirigĩre na thingo cia hinya nĩrĩthaamĩĩtwo,
rĩgatigwo o ũguo ta werũ.
Ng'ombe ikarĩithagio na igakomaga kuo.
11Honge cia mĩtĩ ciũmĩĩte ikoinĩkanga,
nao atumia magaciũngania magathiĩ magacitua ngũ.
Nĩ gũkorwo andũ aya nĩmaagĩĩte ũmenyo,
nĩkĩo ũrĩa wamoombire ndakaamaiguĩra tha,
o na kana ameeke maũndũ ma ũtugi.
12Mũthenya ũcio MWATHANI nĩagacookanĩrĩria andũ aake ũmwe kwa ũmwe
o ta mũndũ akĩhuuha ngano kuuma mahutiinĩ,
kuuma o gĩturi kĩa Farati nginya rũũĩ rwa Misiri.
13Mũthenya ũcio, karumbeeta nĩgakaahuuhwo na hinya,
geete Aisiraeli arĩa oothe maathaamĩirio bũrũri wa Asiria na wa Misiri;
nao mooke mathaathaĩrie MWATHANI gũũkũ Jerusalemu,
o gũũkũ kĩrĩmainĩ gĩake kĩrĩa gĩtheru.