Ngai kũherithia eehia
1Ndũkeerirĩrie kũgĩa na ciana nyingĩ itarĩ bata,
o na ndũgaakenio nĩ ciana itarĩ na ũngai.
2O na ũngĩgĩa na ciana nyingĩ mũno ndũgaakenio nĩcio itangĩkorwo nĩitĩĩĩte Mwathani.
3Ndũkeehoke gũtũũra kwao,
o na ndũkeehoke ũingĩ wao,
amu mwana ũmwe wĩkaga wendi wa Mwathani
nĩakĩrĩĩte ciana ngiri iria iteekaga wendi wa Mwathani.
Kaba gũkua ũtarĩ mwana gũkĩra kũgĩa ciana itarĩ na ũngai.
4Itũũra no rĩiyũrio andũ nĩ mũndũ ũmwe wĩ na ũũgĩ,
o rĩrĩa rũruka rũgima rwa andũ aaganu rũngĩrĩniina biũ.
5Maitho maakwa maaneyonera maũndũ maingĩ ta macio,
na matũ maakwa maaneiguĩra maũndũ manene o na gũkĩra macio.
6Mwaki nĩwagwatirio kĩũnganoinĩ kĩa andũ eehia,
na maraakara nĩmaakinyĩire rũũrĩrĩ rũrĩa rũtaarĩ rwathĩki.
7 We ndooheire imũndũ cia tene
iria ciamũũkĩrĩire na ũndũ wa hinya wacio.
8We ndahonokirie andũ a kũrĩa Loti aatũũraga,
arĩa aanyararire tondũ wa waganu wao.
9We nĩaniinire na ndaiguĩrĩire rũũrĩrĩ rũrĩa rwaganu tha,
10kana arĩa ngiri magana matandatũ (600,000) maatũrĩkĩirie werũ na magũrũ,
arĩa moonganĩĩte moomĩĩtie ngoro.
11O na angĩkorwo nĩ mũndũ ũmwe tu ũũmĩĩtie ngoro,
gwakorwo arĩ ũndũ wa magegania angĩaga kũherithio.
Amu tha na maraakara ikoragwo na Mwathani;
nĩarĩ hinya wa kuohanĩra, na no araakaraga.
12O ta ũrĩa tha ciake irĩ nene noguo iherithia rĩake rĩrĩ inene;
atuagĩra mũndũ kũringana na ciĩko ciake.
13Gũtirĩ mwĩhia ũngĩũra na kĩrĩa aiyĩte,
no ũkirĩrĩria wa mũndũ wĩ na ũngai ndũngĩaga kũheeo kĩndũ.
14Nĩagaatuga mũndũ o wothe wĩkanaga wega;
o mũndũ akaaheeo kũringana na ciĩko ciake.
15Mwathani nĩomirie ngoro ya mũthamaki wa Misiri o nginya akĩaga kũmũmenya,
nĩ geetha andũ a thĩ yothe mamenye ciĩko cia Mwathani.
16Nĩaiguagĩra ciũmbe ciothe tha;
nduma na ũtheri nĩacigayanĩĩtie na kabirũ.
17Ndũkaanoige atĩrĩ, “Nĩngwĩhitha Mwathani.
Nũũ ũngĩndirikana kũu igũrũ?
Ndĩ gatagatĩinĩ ka andũ aingĩ ũũ ndingĩmenyeka.
Muoyo wakwa nĩ ta kĩ gatagatĩinĩ ga ciũmbe ciothe?
18Rĩrĩa Mwathani agooka indo ciothe nĩikainaina;
igũrũ o na kũu igũrũ makĩria,
na rungu rwa thĩ o na kũrĩa kũriku,
19o na irĩma na itina ciothe nĩigaathũngũthio ciinaine acirora.
20Nĩ mũndũ ũrĩkũ ũngĩhota kũmenya maũndũ maake marĩa marikĩru,
kana nũũ ũngĩthuuthuuria njĩra ciake?
21O ta ũrĩa kĩhuuhũkanio gĩtangĩoneka nĩ mũndũ,
ũguo noguo ciĩko ciake nyingĩ ihithĩĩtwo.
22Nũũ ũkaanĩrĩra ũhoro wa ciĩko ciake cia ũthingu?
Nũũ ũgaacieterera? Kĩrĩĩkanĩro gĩake gĩ kũraaya mũno.”
23Ũguo nĩguo mũndũ wĩ tũmeciiria tũniini eciiragia,
mũndũ mũkĩĩgu ũtaarĩĩtwo ũũru, na akahĩmbĩria ũrimũ ũcio wake.
Ũũgĩ wa Ngai thĩinĩ wa ciũmbe
24Mwana wakwa, ndegera matũ na nĩũkũgĩa na ũmenyo;
thikĩrĩria ciugo ciakwa wega.
25Nĩngũkuonia mĩtugo ya wathĩki kũna,
na nguonie ũmenyo ũrĩa wa ma.
26Kĩambĩrĩriainĩ Mwathani aarutire wĩra wake wa kũũmba,
na akĩhe kĩndũ o gĩothe handũ haakĩo.
27We aigire indo ciothe na mũtaratara wa tene na tene,
na agĩtua atĩ igũtũũra ũguo nginya tene.
Gũtirĩ o na kĩmwe gĩacio kĩhũũtaga kana gĩkanoga o na kana gĩgatigana na wĩra wakĩo.
28Gũtirĩ kĩũmbe kĩhatĩkaga kĩrĩa kĩngĩ,
na itiagaga gwathĩkĩra ũrĩa oiga.
29Thuutha wa ũguo Mwathani agĩcũũthĩrĩria thĩ na akĩmĩiyũria indo ciake njega.
30Akĩiyũria thĩ ciũmbe cia mĩthemba yothe,
na ciothe icookaga o tĩĩriinĩ ciakua.