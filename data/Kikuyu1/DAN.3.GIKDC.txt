1Atĩrĩĩrĩ, mũthamaki Nebukadinezaru nĩathondekithirie mũhianano wa thahabu wa kĩrũũgamo kĩa mita mĩrongo ĩĩrĩ na mũgwanja na wariĩ wa ta mita
ithatũ. Naake nĩaũrũũgamirie Dura bũrũri ũrĩa warĩ mwaraganu wa Babilonia.
2Mũthamaki agĩcooka agĩtũmana atĩ njaama, abarũũthi, anyabaara, ataarani, aigi igĩĩna, manjanji na mawakiri na atongoria arĩa angĩ oothe a bũrũri moongane nĩ ũndũ wa kũrugũria mũhianano ũcio mũthamaki aarũũgamĩĩtie. 3Na rĩrĩa atongoria acio oothe moonganire nĩ ũndũ wa kũrugũria mũhianano ũcio na maarũngiĩ o hau mbere ya mũhianano ũcio mũthamaki Nebukadinezaru aarũũgamĩĩtie, 4mũndũ ũmwe akĩanĩrĩra na hinya akiuga atĩrĩ, “Inyuĩ andũ a ndũũrĩrĩ ciothe, iruka ciothe na thiomi ciothe, mũrathwo atĩ, 5rĩrĩa mũrĩigua coro, mĩtũũrirũ, ngita, tũrumbeeta, inanda na nyamũ iria ingĩ ciothe cia kũina ciagambio-rĩ, mũrĩinamĩrĩra mũthaathaiye mũhianano ũcio wa thahabu ũrĩa mũthamaki ti Nebukadinezaru arũũgamĩĩtie. 6Ũrĩa wothe ũtarĩũinamĩrĩra na aũthaathaiye-rĩ, ihinda rĩu no gũikio arĩikio icuainĩ rĩa mwaki mwakanu mũno.” 7Na rĩĩrĩ, rĩrĩa andũ oothe maiguire coro, mĩtũũrirũ, ngita, tũrumbeeta, inanda na indo iria ingĩ ciothe cia kũina ciagambio-rĩ, andũ a ndũũrĩrĩ ciothe, iruka ciothe na thiomi ciothe makĩinamĩrĩra, magĩthaathaiya mũhianano ũcio wa thahabu ũrĩa Nebukadinezaru mũthamaki aarũũgamĩĩtie.
Araata atatũ a Danieli gũthitangwo nĩ ũndũ wa kwaga gwathĩka
8Thuutha ũcio andũ amwe a Babiloni nĩmaambĩrĩirie gũcuuka Ayahudi. 9Magĩkĩĩra mũthamaki Nebukadinezaru atĩrĩ, “Mũthamaki witũ ũrotũũra tene na tene! 10Atĩrĩĩrĩ we mũthamaki witũ, nĩwarutire watho atĩ mũndũ o wothe aigua coro, mĩtũũrirũ, ngita, tũrumbeeta, inanda, na nyamũ iria ingĩ cia kũina akainamĩrĩra na athaathaiye mũhianano wa thahabu. 11Ũrĩa naake ũtakaũinamĩrĩra na aũthaathaiye nĩagaikio icuainĩ rĩa mwaki ũgwakana. 12Nĩkũrĩ Ayahudi amwe ũigĩĩte marũũgamagĩrĩre bũrũri wa Babilonia, nao nĩ Shadiraka, Meshaki, na Abedinego. Andũ acio, wee mũthamaki witũ, matirathĩkĩra mawatho maaku, ningĩ matiratungatĩra ngai ciaku o na kana makainamĩrĩra mũhianano wa thahabu ũrĩa warũũgamirie.”
13Nĩ ũndũ ũcio mũthamaki agĩgĩcinwo nĩ maraakara, agĩathana atĩ Shadiraka, Meshaki, na Abedinego mareehwo mbere yake. 14Naake Nebukadinezaru akĩmooria atĩrĩ, “Nĩ ma atĩ inyuĩ Shadiraka, Meshaki, na Abedinego mũtitungatagĩra ngai ciakwa na atĩ mũtirathaathaiya mũhianano wa thahabu ũrĩa ndũũgamĩĩtie? 15Rĩu-rĩ, mwaigua coro, mĩtũũrirũ, ngita, tũrumbeeta, inanda na nyamũ iria ingĩ cia kũina ciagamba, inamĩrĩraai mũthaathaiye mũhianano ũrĩa ndũũgamĩĩtie. Mwaga gwĩka ũguo no gũikio mũgũikio icuainĩ rĩa mwaki mwakanu. Mũgwĩciiria nĩ ngai ĩrĩkũ ĩngĩ ĩngĩkĩmũhonokia?”
16Nao Shadiraka, Meshaki, na Abedinego magĩcookeria mũthamaki atĩrĩ, “Mũthamaki witũ, ũhoroinĩ ũcio tũtikwĩyarĩrĩria. 17Ngai witũ ũrĩa tũtungatagĩra no ahote gũtũhonokia kuuma icuainĩ rĩa mwaki o na kuuma mookoinĩ maaku, wee mũthamaki witũ. 18No o na aaga gũtũhonokia-rĩ, menya atĩ ithuĩ tũtigũtungatĩra ngai ciaku o na kana tũinamĩrĩre mũhianano wa thahabu ũrĩa ũrũũgamĩĩtie.”
Araata arĩa atatũ a Danieli gũtuĩrwo kũũragwo
19Ihinda o rĩu Nebukadinezaru agĩkĩiyũrwo nĩ maraakara na gĩthiithi gĩake gĩkĩgarũrũka nĩ ũndũ wa Shadiraka, Meshaki, na Abedinego. Agĩgĩatha andũ aake moongerere mwaki wakane maita mũgwanja gũkĩra ũrĩa wakoragwo ũrĩ. 20Agĩcooka agĩatha thigari imwe ciake iria ciarĩ hinya mũno inyiite na ithae Shadiraka, Meshaki, na Abedinego, imaikie mwakiinĩ ũcio wakanaga. 21Nacio ikĩmathaya mehumbĩĩte nguo ciao ciothe; ũguo nĩ ta kuuga magooti, nguo ikinyĩĩte maruinĩ, na ngũbia, ikĩmaikia icuainĩ rĩu rĩa mwaki ũgwakana. 22Na tondũ mũthamaki nĩathanĩĩte atĩ mwaki ũkorwo ũrĩ mũnene mũno, rũrĩrĩmbĩ rwaguo rũgĩcina thigari icio ciaikagia Shadiraka, Meshaki, na Abedinego. 23Nao Shadiraka, Meshaki, na Abedinego makĩgũa mwakiinĩ ũcio warĩrĩmbũkaga o gatagatĩ marĩ athayanie ũguo. 24Ihinda o rĩu Nebukadinezaru akĩrũũgama agegearĩĩte akĩũria atĩrĩ, “Githĩ tũtioire andũ atatũ na twamaikia mwakiinĩ ũyũ ũrarĩrĩmbũka?”
Nao makĩmũcookeria atĩrĩ, “ Ĩĩ ũguo nĩguo twĩkire, mũthamaki witu.” 25Naake agĩcookia atĩrĩ, “Ndĩrona andũ ana makĩũrũũra mwakiinĩ, ti athae, na matirahĩa. Mũndũ wa kana ahaana mũrũ wa ngai.”
Aanake acio atatũ kũrekererio na gũtũũgĩrio
26Nĩ ũndũ ũcio Nebukadinezaru agĩgĩkuhĩrĩria mũromoinĩ wa mwaki ũcio wakanĩĩte mũno agĩĩtana na mũgambo mũnene, “Shadiraka! Meshaki! Abedinego! Inyuĩ ndungata cia Ngai Ũrĩa Ũrĩ Igũrũ Mũno umĩraai!” Nao makiumĩra mwakiinĩ ũcio. 27Na rĩĩrĩ, anjaama, abarũũthi, anyabaara, ataarani oothe makĩũngana merorere andũ acio mataahuutĩĩtio mĩĩrĩ yao nĩ mwaki. Njuĩrĩ ciao itiahĩĩte, nguo ciao nacio itiahĩĩte o na haniini, na ningĩ matianungaga ndoogo.
28Nebukadinezaru agĩkiuga atĩrĩ, “Ngai wa Shadiraka, Meshaki, na Abedinego arogoocwo! Nĩatũmire mũraika wake ooke ahonokie ndungata ciake, iria nĩ ũndũ wa kũmwĩhoka ciagire gwathĩkĩra mũgambo wa mũthamaki. Nĩciĩnengeranire ciũragwo handũ ha gũtungatĩra kana gũthaathaiya ngai ingĩ o tiga Ngai wao. 29Nĩ ũndũ ũcio nĩndaruta watho atĩ mũndũ o wothe wa rũũrĩrĩ, kĩruka na rũthiomi o rũrĩkũ, ũkaaria ũũru igũrũ rĩa Ngai wa Shadiraka, Meshaki, na Abedinego nĩgũcucangwo agaacucangwo na nyũmba yake ĩniinwo. Nĩ gũkorwo gũtirĩ ngai ĩngĩ ĩngĩhota kũhonokania ta ũguo.”
30Thuutha ũcio mũthamaki agĩcooka akĩnenehia Shadiraka, Meshaki, na Abedinego mũno thĩinĩ wa bũrũri ũcio wa Babilonia.
Kĩrooto gĩa keerĩ kĩa Nebukadinezaru