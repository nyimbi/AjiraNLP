Jesũ gũthambia arutwo aake nyaarĩrĩ
1Na rĩĩrĩ, gũtigairie mũthenya ũmwe thigũkũ ya Bathaka ĩkinye, Jesũ nĩamenyeete atĩ ihinda rĩake rĩa kuuma gũũkũ thĩ athiĩ kũrĩ Ithe nĩikinyu. Naake nĩendeete andũ aake arĩa maarĩ gũũkũ thĩ, na aameendeete kũna.
2Na rĩrĩa Jesũ na arutwo aake maarĩaga irio cia hwaĩinĩ, Ngoma nĩarĩĩkĩĩtie gwĩkĩra ngoro ya Judasi mũrũ wa Simoni Mũisikariota meciiria ma gũkunyanĩra Jesũ. 3Naake Jesũ nĩamenyaga atĩ Ithe nĩamũheete indo ciothe, akamenya atĩ oimĩĩte kwĩ Ngai, na nokuo aacookaga. 4Kwoguo agĩgĩũkĩra, akĩruta nguo yake ya igũrũ agĩcooka akĩyoha taurũ njohero. 5Agĩcooka agĩĩkĩra maaĩ kĩraĩ akĩambĩrĩria gũthambia arutwo aake nyaarĩrĩ, akĩmagiragia na taurũ ĩyo eeyoheete njohero. 6Rĩrĩa Simoni Petero aakinyĩrĩirwo akĩũria Jesũ atĩrĩ, “Wee Mwathani nĩwe ũgũũthambia nyaarĩrĩ?”
7Naake Jesũ akĩmũcookeria atĩrĩ, “Wee rĩu ndũramenya ũrĩa ndĩreeka, no nĩũrĩmenya thuuthainĩ.”
8Petero akĩmwĩra atĩrĩ, “Wee ndũrĩ hĩndĩ ũngĩĩthambia nyaarĩrĩ!”
Naake Jesũ akĩmwĩra atĩrĩ, “Ndaaga gũgũthambia, ndũrĩ mũrutwo wakwa.”
9Simoni Petero agĩkĩmũcookeria atĩrĩ, “Mwathani, gĩtige gũũthambia o nyaarĩrĩ ciiki! Thambia o na mooko o na mũtwe!”
10Naake Jesũ akĩmwĩra atĩrĩ, “Mũndũ ũrĩĩkĩĩtie gwĩthamba mwĩrĩ ndabatairio nĩgwĩthamba hangĩ, tiga o nyaarĩrĩ ciiki tondũ akoragwo e mũtheru guothe. Na rĩĩrĩ, o na inyuĩ mũrĩ atheru, no ti inyuothe.” 11(Tondũ Jesũ nĩamenyaga ũrĩa ũkaamũkunyanĩra nĩkĩo oigire atĩ, “Mũtirĩ atheru inyuothe.”)
12 Jesũ arĩĩkia kũmathambia nyaarĩrĩ agĩcookia nguo yake ya igũrũ agĩcooka agĩikara thĩ harĩa aarĩ mbere. Hĩndĩ ĩyo akĩmooria atĩrĩ, “Nĩmwamenya ũndũ ũcio ndamwĩka?” 13Mũnjĩtaga Mũrutani na Mwathani, na mũtihĩtagia hĩndĩ ĩrĩa mũkũnjĩta ũguo, amu ũguo nĩguo ndĩ. 14Angĩkorwo niĩ ndĩ Mwathani na Mũrutani wanyu, nĩndamũthambia nyaarĩrĩ, no mũhaka o na inyuĩ mũthambanagie mũndũ na ũrĩa ũngĩ. 15Gĩĩkĩ nĩ kĩonereria ndamũhe nĩ geetha o na inyuĩ mwĩkanage ũguo niĩ ndamwĩka. 16 Ngũmwĩra na ma atĩ: ngombo ti nene kũrĩ mũmĩathi, kana mũtũmwo agakĩra mũmũtũmi. 17Tondũ nĩmwarĩĩkia kũmenya maũndũ macio, nĩmũrĩgĩaga na kĩraathimo kĩnene rĩrĩa mũrĩmeekaga!
18 “Ndiraaria ũhoro wanyu inyuothe, amu nĩnjũũĩ arĩa thuurĩĩte. No rĩĩrĩ, maandĩko no mũhaka mahinge harĩa herĩĩtwo atĩrĩ, ‘Ũrĩa tũrarĩanagĩra thaani ĩmwe naake nĩangarũrũkĩĩte.’ 19Ndamwĩra ũhoro o mbere ũtaaneekĩka, nĩ geetha rĩrĩa ũgeekĩka mũgeetĩkia atĩ, ‘Niĩ nĩ niĩ ũrĩa we.’ 20 Ngũmwĩra na ma atĩ: ũrĩa wothe wamũkagĩra mũndũ ũrĩa ndũmĩĩte nĩ niĩ aamũkagĩra; na ũrĩa ũnyamũkagĩra nĩ ũrĩa wandũmire aamũkagĩra.”
Jesũ kuuga ũrĩa agaakunyanĩrwo
(Mat 26.20-25; Mar 14.17-21; Luk 22.21-23)
21Na rĩĩrĩ, Jesũ arĩĩkia kuuga ũguo agĩtangĩka ngoro, akiumbũra akiuga atĩrĩ, “Ngũmwĩra na ma atĩ ũmwe wanyu nĩekũngunyanĩra.”
22Nao arutwo makĩrorana magegeete mũno marigĩĩtwo nũũ aaragia ũhoro wake. 23Na rĩĩrĩ, ũmwe wa arutwo aake, ũrĩa Jesũ eendeete, aarĩ o hau etiiranĩĩtie na gĩthũri kĩa Jesũ. 24Kwoguo Simoni Petero akĩheneria mũrutwo ũcio akĩmwĩra atĩrĩ, “Tamũũrie nũũ ũcio araaria ũhoro wake?”
25Naake mũrutwo ũcio arĩ o hau gĩthũriinĩ kĩa Jesũ, akĩmũũria atĩrĩ, “Nũũ ũcio, Mwathani?”
26Jesũ akĩmũcookeria atĩrĩ, “Nĩ ũrĩa ngũnengera mũgate ũyũ ndarĩĩkia kũũtobokia mũcũthiinĩ.” Agĩkĩoya gĩcunjĩ kĩa mũgate agĩgĩtobokia mũcũthiinĩ, agĩkĩnengera Judasi mũrũ wa Simoni Mũisikariota. 27Naake Judasi ooya mũgate ũcio, Caitaani akĩingĩra thĩinĩ wake. Naake Jesũ akĩmwĩra atĩrĩ, “Ũrĩa ũgwĩka, ĩka narua!” 28No arĩa maarĩ hau meethainĩ gũtirĩ wamenyire kĩrĩa gĩatũmire Jesũ eere Judasi ũguo. 29Ĩndĩ tondũ Judasi nĩ we wakuuaga mondo ya mbeeca, arutwo amwe magĩciiria atĩ Jesũ aamwĩra athiĩ akagũre indo iria ibatarainie cia thigũkũ, kana hiihi akahe athĩĩni kĩndũ.
30Na rĩĩrĩ, arĩĩkia kuoya mũgate, akiuma nja na ihenya. Hĩndĩ ĩyo kwarĩ ũtukũ.
Rĩathani rĩrĩa rĩerũ
31Na rĩĩrĩ, Judasi oima, Jesũ akiuga atĩrĩ, “Rĩu Mũrũ wa Mũndũ nĩagoocithĩĩtio, naake Ngai nĩagoocithĩĩtio e thĩinĩ wake. 32Angĩkorwo Ngai nĩagoocithĩĩtio e thĩinĩ wake-rĩ, o naake Ngai nĩekũmũgoocithia e thĩinĩ wake, na amũgoocithie o narua. 33 Ciana ciakwa, niĩ ngũkorwo na inyuĩ o ihinda iniini. Nĩmũkaanjaria; ngũmwĩra o ta ũrĩa ndeerire Ayahudi atĩ, ‘Kũrĩa ngũthiĩ mũtingĩhota gũũka.’ 34 Na rĩu nĩngũmũhe rĩathani rĩerũ: Endanagaai mũndũ na ũrĩa ũngĩ. O ta ũrĩa niĩ ndĩmwendeete, o ũguo mwendanage mũndũ na ũrĩa ũngĩ. 35Mũngĩendana mũndũ na ũrĩa ũngĩ, hĩndĩ ĩyo andũ oothe nĩmarĩmenyaga atĩ mũrĩ arutwo aakwa.”
Petero kwĩrwo atĩ nĩarĩkaana Jesũ
(Mat 26.31-35; Mar 14.27-31; Luk 22.31-34)
36Na rĩĩrĩ, Simoni Petero akĩmwĩra atĩrĩ, “Mwathani, kaĩ ũrathiĩ kũ?”
Naake Jesũ akĩmũcookeria atĩrĩ, “Kũrĩa ngũthiĩ ndũngĩhota kũũnũmĩrĩra rĩu, no thuuthainĩ nĩũkaanũmĩrĩra.”
37Naake Petero akĩmũcookeria atĩrĩ, “Mwathani, nĩ kĩĩ gĩkũgiria rĩu hote gũkũrũmĩrĩra? Niĩ no ndute muoyo wakwa nĩ ũndũ waku!”
38Naake Jesũ akĩmũũria atĩrĩ, “Atĩ no ũrute muoyo waku nĩ ũndũ wakwa? Ndakwĩra atĩrĩ na ma, ngũkũ ĩtaanakũga nĩũrĩngaana gatatũ.”