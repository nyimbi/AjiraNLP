Gũtaarĩria
Ibuku rĩa Thaama rĩĩtanĩĩtio na ũndũ ũrĩa ũrĩ ngumo mũno thĩinĩ wa hisitoria yothe ya Isiraeli. Naguo nĩ kuuma (kana gũthaama) kwa Aisiraeli bũrũri wa Misiri kũrĩa maatũire marĩ ngombo. Ũndũ ũcio wa kũrutwo bũrũri wa Misiri, wonanagia ũrutani ũrĩa wa bata mũno thĩinĩ wa ibuku rĩĩrĩ atĩ Ngai nĩ we Mũkũũri kana Mũhonokia wa andũ aake.
Ibuku rĩĩrĩ no rĩgayanio icunjĩ inya ta ũũ: 1. Ahibirania kũũra kuuma ũkomboinĩ; 2. Rũgendo rwao meerekeire kĩrĩma gĩa Sinai; 3. Kĩrĩĩkanĩro kĩa Ngai na andũ aake kĩrĩmainĩ gĩa Sinai. Kĩrĩĩkanĩro kĩu nĩkĩo kĩaheire andũ a Isiraeli mawatho ma kũmatongoragia maũndũini ma kĩndini ma kĩndũire, o na ma mwathanĩre. 4. Gwaka handũ ha gũthaathayagĩria Ngai na gwĩkĩra handũ hau indo iria ciabatairwo, o hamwe na kũheeo mawatho marĩa marĩrũmagĩrĩrwo nĩ athĩnjĩri Ngai o na marĩa marĩrũmagĩrĩrwo gũgĩthaathaiyo Ngai.
Ibuku rĩĩrĩ rĩtaarĩirie na kinyi ũrĩa Ngai eekire akĩruta andũ aake ũkomboinĩ o na akĩmaaka ta rũũrĩrĩ rũrĩ na kĩĩrĩgĩrĩro kĩa mahinda marĩa magooka.
Mũndũ ũrĩa wĩkĩrĩirwo mũno thĩinĩ wa ibuku rĩĩrĩ nĩ Musa. Musa nĩ we Ngai aathuurire atongorie andũ aake kuuma Misiri. Gĩcunjĩ kĩrĩa kĩũĩkaine mũno thĩinĩ wa ibuku rĩĩrĩ nĩ Maathani Ikũmi marĩa marĩ gĩcunjĩ kĩa mĩrongo ĩĩrĩ.
Maũndũ marĩa marĩ ibukuinĩ rĩĩrĩ
1. Aisiraeli kũrutwo Misiri 1.1--15.21
a. Aisiraeli marĩ ngombo bũrũriinĩ wa Misiri 1.1-22
b. Gũciarwo na kĩambĩrĩria kĩa ũtũũro wa Musa 2.1--4.31
c. Musa na Harũni kũng'ethanĩra na mũthamaki wa Misiri 5.1--11.10
d. Bathaka na gũthaama Misiri 12.1--15.21
2. Kuuma Iria Ituune o kinya kĩrĩma gĩa Sinai 15.22--18.27
3. Watho na Kĩrĩĩkanĩro 19.1--24.18
4. Hema Nyamũre na mawatho ma hĩndĩ ya gũthaathaiya Ngai 25.1--40.38