Amisiri gwĩtwarĩrĩria gĩkuũinĩ
1Amisiri maatharĩkĩirwo nĩ maraakara mataarĩ tha o nginya imiinĩro,
amu Ngai nĩoĩ o mbere ũrĩa meerekeire gwĩka.
2Nĩoĩ atĩ marĩĩkia kũrekereria andũ aake moimagare
na kũmahĩkahĩka mathiĩ narua,
nĩmangĩacookire mericũkwo mamarũmĩrĩre.
3Na rĩĩrĩ, o rĩrĩa mathiaga na mbere na mambura maao ma macakaya,
makĩrĩragĩra mbĩĩrĩrainĩ cia andũ aao arĩa maakuĩte,
ũndũ ũngĩ wa ũrimũ ũkĩmooka ngoro,
nao makĩambĩrĩria kũrũmĩrĩra andũ arĩa maahĩkahĩkĩĩte ta marĩ aingate,
makĩmathaithaga mathiĩ.
4Ũgwati ũrĩa wameetereire nĩguo wamatwarĩrĩirie o kinya hau
na ũkĩmariganĩria kĩrĩa kĩarĩĩkĩĩtie gwĩkĩka,
nĩguo moongerere thĩnjo ingĩ nene harĩ mĩtangĩko yao yothe.
5Rĩrĩa andũ aaku maarĩ na rũgendo rwa magegania-rĩ,
Amisiri nao meeyoneire gĩkuũ kĩa mwanya.
Ngai gũtongoria na kũgitĩra Aisiraeli
6Nĩ geetha ũgitĩre ciana ciaku itikoone ũgwati,
ciũmbe ciothe nĩciathĩkĩire o gwathĩkĩra mawatho maaku,
na igĩtuĩka njerũ rĩngĩ kũringana na mĩũmbĩre yacio.
7Nĩ ũndũ wa kũhumbĩra kambĩ yao kwarĩ na itu,
kũrĩa kwarĩ na maaĩ nakuo thĩ nyũmũ ĩkĩoneka ĩgĩkunũka.
Iria Ituune narĩo rĩgĩtuĩka njĩra ĩtarĩ mũhĩnga.
Mũiyũro wa ndiihũ cia maaĩ naguo ũgĩtwĩka ngamba ĩiyũire nyeki nduru,
8kũrĩa andũ aaku oothe maaringĩire magitĩirwo nĩ guoko gwaku,
makĩyonagĩra moorirũ macio manene ũguo.
9Maahaanaga ta mbarathi ikĩrĩa nyeki
na maatũũhatũũhaga o ta tũgondu
makĩinaga nyĩmbo cia gũkũraha wee Mwathani, Mũkũũri wao.
10Ihinda rĩu no maaririkanaga maũndũ marĩa matuĩkĩkĩĩte
rĩrĩa maatũũraga marĩ ũkomboinĩ:
ũrĩa tĩĩri waiyũrire rwagĩ handũ ha mahiũ,
na ũrĩa rũũĩ handũ ha thamaki rwareehire ciũra itangĩtarĩka,
11na ũrĩa thuutha ũcio moonire mũthemba ũngĩ wa nyoni,
rĩrĩa maatwarĩrĩirio nĩ thuti ya ng'aragu,
nao makĩũria ũmahe irio cia gwĩkenia nacio.
12Nĩ geetha ũmahũũnie, tũmakia arũme tuokire tuumĩĩte mwena wa iriainĩ.
Amisiri kũherithio
13No na mwenainĩ wa andũ a Misiri thĩnjo ciamaikũrũkĩire
irĩ na marurumĩ mahaanaga ta marũũri ma kũmakania,
nĩ gũkorwo nĩmaagĩrĩirwo nĩkũherithio nĩ ũndũ wa meehia maao,
tondũ nĩmaathũũrĩĩte ageni mũno.
14Andũ angĩ nĩkũrega maaregire kwamũkĩra andũ arĩa matooĩ rĩrĩa maakinyire kwao,
no Amisiri nĩgũtua maatuire ageni arĩa maamateithagia ngombo ciao.
15Andũ eehia maaherithirio,
tondũ maamũkĩrire ageni aao na ũthũ kuuma o kĩambĩrĩria.
16Amisiri maamũkĩrire andũ aaku na ndũrũhĩ,
makĩmahe ihooto ciothe o ta o eene,
no thuutha ũcio magĩcooka kũmathĩĩnia
na kũmarutithia wĩra na watho.
17Kwoguo Amisiri maahũũrirwo na kwaga kuona
o ta ũrĩa andũ arĩa eehia meekĩirwo
mũromoinĩ wa mũndũ ũrĩa mũthingu,
rĩrĩa maathiũrũrũkĩirio nĩ nduma na mĩena yothe,
mũndũ o mũndũ agakurumaga
agĩetha mũrango wa gũtoonya nyũmba yake mwene.
Ũhoti wa mwanya wa Ngai
18Ũguo nĩguo ciũmbe ciagarũrire mũthiĩre wacio,
o ta ũrĩa thĩinĩ wa mũtũũrirũ
mũhuuhĩre ũgarũraga mũkinyũkĩrie wa rwĩmbo,
o na gũtuĩka no ũikaragia mũgambĩre waguo hingo ciothe.
Maũndũ macio moonekaga wega thuutha wa gũthuuthuuria maũndũ marĩa meekĩkĩĩte.
19Nyamũ iria itũũraga thĩ nyũmũ ciatuĩkire cia maaĩinĩ,
iria ithambagĩra nacio ikiumĩra gũũkũ kũniaru.
20Mwaki nĩkũrĩrĩmbũka warĩrĩmbũkaga mũno maaĩinĩ,
maaĩ namo makĩriganĩrwo nĩ wĩra wamo wa kũũhoria.
21Na mwena ũrĩa ũngĩ nĩnĩmbĩ nacio itiacinaga mĩĩrĩ ya nyamũ
iria ciatuĩkanagĩria thĩinĩ wacio o na itarĩ na hinya.
Ningĩ ndwahotire gũtũekũra irio iria cia matuinĩ
ciahaanaga o ta mbarabu, o na gũtuĩka ciatwekũkaga o narua.
22Ũguo nĩguo Mwathani watuire andũ aaku
rũũrĩrĩ rũnene na rũrĩ igweta mĩena yothe.
Ndwamatiganĩirie o rĩ kana rĩ,
wakoragwo hamwe nao hĩndĩ ciothe na kũndũ guothe.