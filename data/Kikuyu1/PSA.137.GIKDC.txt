Aisiraeli gũkaya marĩ ithaamĩrioinĩ
1Hũgũrũrũinĩ cia njũũĩ cia Babiloni,
nĩkuo twaikaraga thĩ tũkarĩra,
twaririkana Zayuni.
2Mĩtĩinĩ ĩrĩa yarĩ hũgũrũrũinĩ icio,
nĩkuo twacuuragia inanda ciitũ,
3tondũ twĩ kũu, arĩa maatũtahĩĩte maatwĩraga tũmainĩre;
anyariiri acio aitũ maatwĩraga tũmacanjamũre makoiga atĩrĩ,
“Tũinĩreei rwĩmbo rũmwe rwa iria mwainaga mwĩ Zayuni!”
4Twakĩhota atĩa kũinĩra MWATHANI rwĩmbo
tũrĩ bũrũriinĩ mũgeni?
5Jerusalemu, ingĩkariganĩrwo nĩ we,
guoko gwakwa kwa ũrĩo kũroremwo nĩgũkaanahũũra kĩnanda rĩ o rĩ!
6Ndĩroremwo nĩgũkaina rĩ o rĩ ingĩkaanariganĩrwo nĩ we,
kana ingĩkaaga gũgũtua gatũũrũ ga gĩkeno gĩakwa,
wee Jerusalemu.
7MWATHANI, ririkana ũrĩa Aedomu meekire
mũthenya ũrĩa itũũra rĩa Jerusalemu rĩanyiitirwo.
Ririkana ũrĩa moigaga mategũtigithĩria atĩrĩ,
“Rĩmomoreei! Rĩmomoreei!
Rĩmomoraniei rĩothe!”
8 Babiloni, werekeire kũharaganio!
Gũkena-rĩ, nĩ mũndũ ũrĩa ũrĩgwĩka o ta ũrĩa watwĩkire!
9Gũkena-rĩ, nĩ mũndũ ũrĩa ũrĩoya tũkenge twaku
atũhũũrithanie ndwaroinĩ cia mahiga!