Mataaro
1Kwoguo aariũ na aarĩ a Ithe witũ arĩa nyendeete mũno, o arĩa ndĩriragĩria kuona, inyuĩ nĩmũngenagia mũno na nĩndĩtĩĩyaga na inyuĩ! Ũguo nĩguo eendwa aakwa mũkĩagĩrĩirwo nĩkwĩhanda mũtũũrĩreinĩ wanyu mwĩ thĩinĩ wa Mwathani.
2Nĩngũgũthaitha wee Euodia o nawe Sunutuke atĩ mũgerie kũiguithania ta aarĩ a Ithe witũ thĩinĩ wa Mwathani. 3O nawe mũraata wakwa mwĩhokeku, nĩngwenda ũteithagie atumia acio; nĩ amu nĩtũrutithanĩĩtie wĩra nao wa kũhunjia Ũhoro ũrĩa Mwega, o hamwe na Kilemeniti na andũ oothe arĩa twanarutithania wĩra nao arĩa marĩĩtwa maao maandĩkĩĩtwo ibukuinĩ rĩa Ngai rĩa muoyo.
4Ikaragaai mũkeneete mwĩ thĩinĩ wa Mwathani hingo ciothe. Na no nguuga o rĩngĩ atĩ mũikarage mũkeneete!
5Tũmagaai gũkiranĩrĩria kwanyu kũmenyeke nĩ andũ oothe. Mwathani e hakuhĩ gũũka. 6Kwoguo tigagaai gwĩtanga nĩ ũndũ o na ũrĩkũ, no mahooyainĩ maanyu moothe hooyagaai Ngai o kĩrĩa mũkwenda, mũkĩmũthaithaga hingo ciothe o hamwe na kũmũcookeria ngaatho. 7Naguo thaayũ wa Ngai, ũrĩa ũtangĩmenyeka nĩ andũ ũrĩa ũtariĩ nĩũrĩikaragia ngoro cianyu o na meciiria maanyu ihooreire thĩinĩ wa Kristũ Jesũ.
8Ngĩrĩĩkia, aariũ na aarĩ a Ithe witũ, ngũmwĩra atĩ mwĩciiragie maũndũ marĩa meega na marĩa mangĩgathĩrĩrio: maũndũ marĩa ma ma, matĩĩĩku, ma kĩhooto, matheru, makwendeka, o na ma gĩtĩĩo. 9Ĩkagaai maũndũ marĩa mwerutire na mũkĩamũkĩra kuuma kũrĩ niĩ na njĩra ya ciugo o hamwe na ciĩko ciakwa. Naake Ngai ũrĩa ũtũheaga thaayũ nĩarĩkoragwo hamwe na inyuĩ.
Gũcookia ngaatho nĩ ũndũ wa iheeo
10Mũtũũrĩreinĩ wakwa ndĩ thĩinĩ wa Mwathani nĩngeneete mũno nĩkuona atĩ thuutha wa ihinda iraaya ũguo, nĩmũragĩire na mweke wa kuonania rĩngĩ atĩ nĩmũndirikanaga. Ndiroiga atĩ kũrĩ hingo mũrĩ mwariganĩrwo nĩ niĩ, no ndĩroiga atĩ mũtiraarĩ na mweke wa kuonania ũguo. 11Ningĩ ndiroiga ũguo nĩ ũndũ wa kũigua ta ndiganĩirio, nĩ amu nĩndamenyerire gũkoragwo njiganĩire na kĩrĩa ndĩ nakĩo. 12Nĩnjũũĩ gũikara itarĩ kĩndũ na gũikara na indo nyingĩ makĩria ma iria ingĩenda. Nĩndĩrutĩĩte hitho ĩno nĩ geetha mahinda moothe na maũndũinĩ moothe ngoragwo njiganĩire, o na akorwo hũũtiĩ, kana hũũniĩ, ndĩ na indo o na kana itarĩ. 13Nĩhotaga gwĩka maũndũ moothe na ũndũ wake ũrĩa ũheaga hinya.
14No rĩĩrĩ, nĩmwekire wega nĩ ũndũ wa kũnyiitanĩra na niĩ mathĩĩnainĩ maakwa. 15 Inyuĩ andũ a Filipi nĩmũũĩ wega atĩ rĩrĩa ndoimire Makedonia kũhunjia Ũhoro ũrĩa Mwega ihinda rĩa mbere, kanitha wanyu wiki noguo wandeithĩrĩirie. Inyuĩ inyuiki nĩ inyuĩ mwanyiitanĩire na niĩ uumithioinĩ wakwa na mathĩĩnainĩ maakwa. 16 Ndĩ Thesalonike nĩmwandũmagĩra ũteithio o kaingĩ. 17Ti atĩ nĩ iheeo ndĩrenda kuuma kũrĩ inyuĩ; no ndĩrenda kuona uumithio ũkĩongerereka maũndũinĩ maanyu. 18 Rĩu ndĩ na indo nyingĩ o na makĩria ya iria ingĩenda! Nĩndĩraigua njiganĩire nĩ gũkorwo nĩnyiitĩĩte iheeo cianyu iria mwanengerire Epaforodito andeehere. Iheeo icio ihaana ta kĩndũ kĩ na mũnungo mwega kĩrutĩirwo Ngai, igongoona rĩngĩĩtĩkĩrĩka nĩ we na rĩa kũmũkenia. 19Naake Ngai wakwa nĩarĩmũhingagĩria mabata maanyu moothe kũringana na ũtonga wake mũingĩ ũrĩa tũheagwo na ũndũ wa Kristũ Jesũ uumĩĩte kwĩ Ngai. 20Naake Ngai o we Ithe witũ, arogoocwo kinya tene na tene! Ameni.
Ngeithi cia mũthia
21Geithiai andũ oothe a Ngai arĩa me thĩinĩ wa Kristũ Jesũ. Aariũ na aarĩ a Ithe witũ arĩa twĩ nao gũũkũ nĩmamũgeithia. 22Andũ a Ngai arĩa oothe me gũũkũ na makĩria arĩa me mũciĩ kwa Mũthamaki wa Roma nĩmamũgeithia.
23Wega wa Mwathani Jesũ Kristũ ũrogĩa na inyuĩ inyuothe.