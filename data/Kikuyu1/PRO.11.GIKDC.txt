1MWATHANI nĩathũire andũ arĩa mahũthagĩra ithimi cia maheeni,
ĩndĩ nĩakenagĩra ithimi cia ma.
2Mwĩtĩĩo-rĩ, ũreehage gĩconoko;
ĩndĩ ũũgĩ nĩ wa arĩa menyiihagia.
3Andũ arĩa eega, wega wao nĩguo ũmatũũragia,
no arĩa a ungumania nĩmaniinagwo nĩ ungumania wao.
4Ũtonga ndũrĩ ũteithio mũthenya wa maraakara ma Ngai,
no ũthingu nĩũhonokagia mũndũ kuuma gwĩ gĩkuũ.
5Mũndũ ũrĩa mũthingu nĩatũũraga mũtũũrĩre mwega,
ĩndĩ ũrĩa mwaganu agũithagio nĩ waganu wake.
6Ũthingu wa arĩa ehokeku nĩũmateithũraga,
no mĩgarũ nĩkũgwatio ĩgwatagio nĩ thuti ciayo.
7Mũndũ mwaganu akua,
akuaga na kĩĩrĩgĩrĩro gĩake,
mwĩhoko wa andũ ooru no gũthira ũthiraga.
8Mũndũ ũrĩa mũthingu nĩagitagĩrwo mĩnyamaaroinĩ;
ĩndĩ ũrĩa mwaganu nĩkũrekererio arekagĩrĩrio mĩnyamaaroinĩ ĩyo,
9Mĩario ya mũndũ mwaganu nĩgũthũũkia ĩthuũkagia mũndũ ũrĩa marigainie,
ĩndĩ ũũgĩ nĩũhonokagia mũndũ mũthingu.
10Rĩrĩa andũ athingu maraathimwo
andũ a itũũra nĩgũkena makenaga;
na rĩrĩa arĩa aaganu marathira no ngemi.
11Rĩrĩa andũ arĩa athingu maraathimwo
itũũra nĩgũtũũgĩrio rĩtũũgagĩrio,
ĩndĩ mĩario ya arĩa aaganu ĩtũmaga rĩanangwo.
12Nĩ ũrimũ gũcambia mũndũ wa itũũra rĩaku,
no mũndũ mũũgĩ nĩgũkira akiraga.
13Mũndũ ũrĩa ũthiaga akĩaragia ndeto cia mũhuuhu ndarĩ hitho,
ĩndĩ mũndũ mwĩhokeku, ũcio nĩ wa kwĩhokerwo maũndũ.
14Bũrũri ũngĩaga ũtaaro mwega nĩkũgũa ũgũaga,
no ũrĩa wĩ na ataarani aingĩ nĩkwĩhanda wĩhandaga.
15Ũrĩa ũtuĩkĩĩte wa kũrĩhĩra mũndũ ũngĩ thiirĩ wake,
no nginya ũndũ ũcio ũmũthĩĩnie,
kaba kũregana na ũndũ ũcio.
16Mũtumia wa ngoro njega nĩaheyagwo gĩtĩĩo,
no mũtumia ũtarĩ mĩtugo nĩ gĩconoko.
Kĩgũũta gĩtingĩonera ũtonga,
no mũndũ wĩ kĩyo nĩatongaga.
17Mũndũ ũrĩa wĩkaga wega, nĩ we wĩgunaga,
ĩndĩ mũndũ ũtarĩ tha, nĩ we mwene wĩthũũkagia.
18Mũndũ mwaganu ndarĩ mũcaara oonaga,
no ũrĩa wĩkaga maũndũ ma ũthingu, ũcio igai rĩake nĩ rĩega.
19Mũndũ ũrũmagĩrĩra ũthingu nĩagaatũũra muoyo,
no ũrĩa ũrũmagĩrĩra maũndũ ma waganu nĩagaakua.
20Andũ a meciiria mooru nĩmathũirwo nĩ MWATHANI,
no andũ a mĩthiĩre mĩkinyanĩru nĩmamũkenagia.
21Hatirĩ hĩndĩ andũ arĩa ooru matakaaherithio,
ĩndĩ arĩa athingu nĩmakaahonokio.
22Mũtumia mũthaka ũtarĩ kĩhaarĩro,
no ta gĩcũhĩ gĩa thahabu kĩ iniũrũ rĩa ngũrũe.
23Mũndũ ũrĩa mũthingu eriragĩria ũndũ ũrĩa mwega,
ĩndĩ ũndũ ũrĩa mũndũ mwaganu eriragĩria ũreehage ngũĩ.
24Mũndũ mũtugi athiaga na mbere na gũtonga,
no mũndũ mũkarĩ no gũthiĩ athiaga na mbere gũthĩĩna.
25Mũndũ mũtugi nĩaraathimagwo,
na ũrĩa ũkundanagia maaĩ naake nĩakundagio.
26Ũrĩa ũregaga kwenderia andũ irio nĩarumagwo nĩ andũ,
ĩndĩ ũrĩa wendagĩria andũ, nĩmamũraathimaga.
27Ũrĩa ũcaragĩrĩria maũndũ ma wega nĩagaathagĩrĩrio,
ĩndĩ ũrĩa ũcaragia ũũru, noguo ũmũkoraga.
28Ũrĩa wĩhokaga ũtonga wake
aitĩkaga ta mahuti hĩndĩ ya mbura ĩrĩa nene,
no ũrĩa mũthingu arĩruraga o ta mathangũ.
29Mũndũ ũrĩa ũnyariiraga mũciĩ wake ndarĩ uumithio oonaga,
kĩrimũ nakĩo gĩtuĩkaga ndungata ya mũndũ ũrĩa mũũgĩ.
30Maciaro ma mũndũ ũrĩa mũthingu nĩ mũtĩ wa muoyo,
na mũndũ mũũgĩ nĩaguucagĩrĩria mĩoyo ya andũ aingĩ.
31 Angĩkorwo andũ arĩa eega magwataga igai rĩao marĩ o gũũkũ thĩ-rĩ,
arĩa aaganu na arĩa eehia mangĩkĩaga kũgwata rĩao atĩa?