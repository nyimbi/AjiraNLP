Joshua gũcooka ithenya rĩa Musa
1Naake Musa agĩthiĩ na mbere kwarĩria andũ oothe a Isiraeli 2 akĩmeera atĩrĩ, “Rĩu ndĩ na ũkũrũ wa mĩaka igana rĩa mĩrongo ĩĩrĩ, na ndirĩ na hinya wa gũthiĩ na mbere kũmũtongoria. Hamwe na ũguo MWATHANI nĩanjĩĩrire atĩ ndikaaringa rũũĩ rwa Jorodani. 3MWATHANI Ngai wanyu nĩegũthiĩ mbere yanyu, aniine ndũũrĩrĩ ciothe iria itũũraga kuo, nĩ geetha mwĩgwatĩre bũrũri ũcio wacio. Naake Joshua nĩwe ũkũmũtongoria o ta ũrĩa MWATHANI oigĩĩte. 4 MWATHANI ekũniina ndũũrĩrĩ icio, o ta ũrĩa aaniinire Sihoni na Ogu athamaki a Aamori o na mabũrũri maao. 5Ningĩ MWATHANI nĩegũcineana mookoinĩ maanyu, na inyuĩ mũciĩke o ta ũrĩa ndĩmwathĩĩte. 6Gĩai na hinya na mũũmĩrĩrie, na mũtikaanetigĩre kana mũmakio nĩcio; nĩ gũkorwo MWATHANI Ngai wanyu arĩ hamwe na inyuĩ. Ndangĩmũtiganĩria kana amũrekererie.”
7Naake Musa agĩgĩĩta Joshua, akĩmwarĩria Aisiraeli oothe makĩiguaga akĩmwĩra atĩrĩ, “Gĩa na hinya na ũũmĩrĩrie, nĩ gũkorwo nĩ we ũgũtongoria andũ aya nĩguo makeegwatĩre bũrũri ũrĩa MWATHANI eerĩire maithe maao atĩ nĩakaamahe. Nawe nĩwe ũkaamagayania bũrũri ũcio. 8 Naake MWATHANI nĩegũgũtongoria, na nĩegũkorwo hamwe nawe. Ndegũgũtiganĩria, o na kana akũrekererie, nĩ ũndũ ũcio ndũkaanetigĩre kana ũmake.”
Watho ũyũ ũrĩthoomagwo o thuutha wa mĩaka mũgwanja
9Naake Musa arĩĩkia kwandĩka Watho ũcio, akĩũnengera athĩnjĩri Ngai, aariũ a Lawi, arĩa maakuuaga Ithandũkũ rĩa Kĩrĩĩkanĩro kĩa MWATHANI, o na atongoria a Isiraeli. 10 Naake akĩmaatha akĩmeera atĩrĩ, “O mũthiainĩ wa mwaka mũgwanja, rĩrĩa mathiirĩ marekanagĩrwo, thoomagĩraai andũ oothe watho ũyũ, rĩrĩa moongana Thigũkũinĩ ya Ithũnũ. 11Thoomagĩraai andũ oothe a Isiraeli watho ũyũ, rĩrĩa moongana gũthaathaiya MWATHANI Ngai wao marĩ handũ harĩa athuurĩĩte ha gũthaathayagĩrio. 12Hĩndĩ ĩyo mũgaacookanagĩrĩria andũ oothe hamwe, arũme, atumia, ciana, o na andũ a ndũũrĩrĩ arĩa matũũraga matũũrainĩ maanyu, nĩ geetha meiguĩre na merute gũtĩĩa MWATHANI Ngai wanyu, o na gwathĩkĩra ũrutani wake na kinyi. 13Hĩndĩ ĩyo o nacio ciana ciao iria itarĩ ciaigua watho ũyũ nĩikaagĩa na kamweke ga kwĩiguĩra, nĩguo o nacio ihote kwĩruta gwathĩkĩra MWATHANI ihinda rĩrĩa rĩothe igũtũũra muoyo irĩ bũrũriinĩ ũrĩa mũkũringa Jorodani makeegwatĩre ũtuĩke wanyu.”
MWATHANI gũtaara Musa rĩa mũthia
14Naake MWATHANI akĩĩra Musa atĩrĩ, “Ihinda rĩaku rĩa gũtũũra gũũkũ thĩ rĩu nĩ inyiinyi. Nĩ ũndũ ũcio njĩtĩra Joshua mũũke naake gũũkũ Hemainĩ ya gũtũnganwo nĩguo ndĩmũtaare.” Nao Musa na Joshua magĩthiĩ kũu Hemainĩ ya gũtũnganwo. 15Naake MWATHANI akĩmoimĩrĩra kũu Hemainĩ arĩ gĩtugĩinĩ gĩa itu rĩrĩa rĩarũngiĩ mũromoinĩ wa Hema ĩyo.
16Hĩndĩ ĩyo MWATHANI akĩarĩria Musa akĩmwĩra atĩrĩ, “Musa, ihinda rĩaku rĩa gũkua rĩ hakuhĩ, na wakua andũ aya nĩmakaaga kũnjathĩkĩra na mathũũkie kĩrĩĩkanĩro kĩrĩa ndarĩĩkanĩire nao. Ningĩ nĩmakaandiganĩria mathaathaiye mĩhianano ya andũ a bũrũri ũcio me hakuhĩ gũthiĩ kwĩgwatĩra ũtuĩke wao. 17Naguo ũndũ ũcio ũtũme nyiitwo nĩ maraakara, ndĩmatiganĩrie nao maniinwo. Nao magĩkorererwo nĩ matũhũũhũ maingĩ, hĩndĩ ĩyo mecũũranie mamenye atĩ makoreetwo nĩ maũndũ macio moothe tondũ niĩ Ngai wao nĩndĩmatiganĩirie. 18Ngaamatiganĩria nĩ ũndũ wa maũndũ macio mooru magaakorwo meekĩĩte o na magathaathaiya ngai ingĩ.
19“Rĩu-rĩ, andĩka rwĩmbo rũũrũ ũrũrute andũ a Isiraeli, nĩguo maarũina rũgatũmaga mandirikane. 20Nĩngaamatwara bũrũri ũcio ndeerĩire maithe maao atĩ nĩngaamahe. Nĩ bũrũri mwega na mũnoru. Maakinya kuo makaarĩaga makahũũna o na maikarage megangarĩĩte. Ũndũ ũcio nĩũgaatũma mandiganĩrie mathaathaiye ngai ingĩ na mathũũkie kĩrĩĩkanĩro gĩakwa. 21Hĩndĩ ĩyo nĩmagaakorererwo nĩ matũhũũhũ maingĩ. No rĩĩrĩ, rwĩmbo rũũrũ rũkainagwo rũrĩ rwa kũmaririkania mahĩtia maao. O na rĩu itarĩ ndĩramatwara bũrũri ũcio ndeerĩire maithe maao, nĩndĩramenya ũrĩa mareciiria.”
22Tondũ ũcio, Musa akĩandĩka rwĩmbo rũũrũ mũthenya o ro ũcio, akĩrũruta andũ a Isiraeli.
23 Naake MWATHANI agĩtaara Joshua mũrũ wa Nuni akĩmwĩra atĩrĩ, “Gĩa na hinya na ũũmĩrĩrie, nĩ gũkorwo nĩ we ũgũtongoria andũ aya a Isiraeli ũmakinyie bũrũri ũrĩa ndamerĩire atĩ nĩngaamahe. Na atĩrĩĩrĩ, ndĩrĩkoragwo hamwe nawe hĩndĩ ciothe.”
24Musa arĩĩkia kwandĩka watho wa Ngai ibukuinĩ aũmenyereire wega, 25agĩĩta athĩnjĩri Ngai arĩa maamenyagĩrĩra Ithandũkũ rĩa Kĩrĩĩkanĩro kĩa MWATHANI akĩmeera atĩrĩ, 26Oyai ibuku rĩĩrĩ rĩa watho wa Ngai mũrĩige mwenainĩ wa Ithandũkũ rĩa Kĩrĩĩkanĩro kĩa MWATHANI Ngai wanyu, nĩguo rĩikare ho ta ũira wa kũmuumbũraga harĩ andũ aake a Isiraeli. 27Nĩ ũndũ nĩnjũũĩ mũrĩ andũ aremi o na akararia. Kuona atĩ mũkoreetwo mũremeire MWATHANI niĩ ngĩonaga na maitho maakwa-rĩ, githĩ mũtikũmũremera makĩria ndakua? 28Tacookanĩrĩriai atongoria a mĩhĩrĩga na anjaama oothe mooke harĩ niĩ, nĩ geetha ndĩmeere maũndũ maya makĩiiguagĩra. Nĩngwĩta igũrũ na thĩ ituĩke aira. 29Ningĩ nĩnjũũĩ atĩ ndarĩĩkia gũkua andũ nĩmekwagana, o na matirĩke kĩrĩra gĩothe kĩrĩa ndĩmarutĩĩte. Matukũinĩ ma kũrigĩrĩria nĩmagaakorererwo nĩ matũhũũhũ, nĩ ũndũ nĩmaageekaga maũndũ marĩa MWATHANI athũire, namo maraakarie MWATHANI.
Rwĩmbo rwa Musa
30Naake Musa akĩina rwĩmbo rũũrũ rwothe Aisiraeli oothe makĩiguaga.