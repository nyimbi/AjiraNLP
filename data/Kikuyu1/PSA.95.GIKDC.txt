Rwĩmbo rwa kũgooca
1Ũkaai, tũgooce MWATHANI!
Rekeei tũinĩre Ngai ũrĩa ũtũmenyagĩrĩra tũkeneete!
2Nĩtũthiĩi harĩ we tũrĩ na ngaatho;
rekeei tũmũinĩre nyĩmbo cia kũmũgooca tũkeneete.
3Nĩ gũkorwo MWATHANI nĩ Ngai mũnene,
na nĩ mũthamaki mũnene wa ngai iria ingĩ ciothe.
4Nĩ we wathaga thĩ yothe,
kuuma kũrĩa kũriku mũno
o nginya tũcũmbĩrĩ twa irĩma.
5Nĩ we wathaga iria na nĩwe warĩũmbire
o ũndũ ũmwe na thĩ nyũmũ,
ĩrĩa we mwene oombire na mooko maake.
6Ũkaai, tũmũinamĩrĩre na tũmũthaathaiye;
nĩtũturiei ndu mbere ya MWATHANI ũrĩa watũũmbire.
7 Nĩ gũkorwo we nĩ we Ngai witũ,
nĩ ithuĩ andũ arĩa aramataga,
ng'ondu iria we mwene arĩithagia.
Thikĩrĩriai ũrĩa aroiga ũũmũũthĩ.
8 “Mũtikoomie ngoro ta ũrĩa maithe maanyu meekire marĩ Meriba,
o na ta ũrĩa meekire mũthenya ũrĩa maarĩ Masa kũu werũinĩ.
9Mangeririe na makĩndoria,
o na gũtuĩka nĩmooneete ũrĩa wothe ndameekĩire.
10Nĩndatũire ndaakarĩire andũ acio mĩaka mĩrongo ĩna
na ngiuga atĩrĩĩrĩ, ‘Ĩ andũ aya ti aremi!
Matiathĩkagĩra maathani maakwa.’
11 Tondũ ũcio nĩndehĩtire ndaakarĩĩte ngiuga atĩrĩ,
‘Matirĩ hingo magatoonya bũrũri ũrĩa ingĩkaamahe ũhuurũko.’ ”