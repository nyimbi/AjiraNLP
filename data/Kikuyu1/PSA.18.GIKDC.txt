Rwĩmbo rwa Daudi rwa ũhootani
(2Sam 22.1-51)
1Ĩ ndĩkwendeete, wee MWATHANI, o wee hinya wakwa!
2MWATHANI nĩ we mũmenyereri,
nĩ we handũ haakwa hagitĩre na hinya ha kwĩhitha,
na no we mũngũũri.
Ngai wakwa-rĩ, nĩwe mũmenyereri,
na harĩ we ndingĩona ũgwati.
Nĩ we ngo yakwa,
na nĩ we ũngitagĩra na akanjikaria na thaayũ.
3Ngayagĩra MWATHANI,
naake akahonokia kuuma harĩ thũ ciakwa.
MWATHANI arogoocwo.
4Mĩnyororo ya kwa arĩa akuũ nĩ yo yeĩthiorereirie,
na ngakorererwo nĩ mĩiyũro ya wanangi.
5Mĩnyororo ya kwa arĩa akuũ yeĩthiorereirie,
nayo mĩtego ya gĩkuũ ĩgathagathagwo ĩnyiite.
6Ndĩ mĩnyamaaroinĩ ĩyo ngĩkaĩra MWATHANI;
ngĩkaĩra Ngai wakwa andeithie.
Naake akĩigua mũgambo wakwa arĩ o Hekaarũinĩ yake,
kĩrĩro gĩakwa gĩgĩkinya o matũinĩ maake.
7Hĩndĩ ĩyo thĩ ĩkĩinaina na ĩgĩthingitha;
o nacio itina cia irĩma ikĩinaina na ĩgĩthingitha,
nĩ ũndũ Ngai aarĩ mũraakaru.
8Maniũrũ maake makiuma ndoogo ĩkĩambata na igũrũ,
naguo mwaki wa kũniinana o na makara maarĩrĩmbũkaga ikiuma kanuainĩ gaake.
9Akĩhingũrania igũrũ, agĩikũrũka thĩ
arangĩĩte itu rĩtumanu.
10Aathiaga oombũkĩĩte akuuĩĩtwo nĩ kĩũmbe kĩrĩ mathagu
agĩgĩthiĩ arĩ mathaguinĩ ma rũhuuho.
11Eehumbĩire na nduma,
na agathiũrũrũkĩrio nĩ matu matutungĩirie mbura.
12Mbura ya mbembe na makara maarĩrĩmbũkaga igĩtũrĩkania matu macio maake mairũ,
ciumĩĩte ũkengiinĩ ũrĩa warĩ mbere yake.
13Hĩndĩ ĩyo MWATHANI akĩruruma e kũu igũrũ;
naguo mũgambo wa Ũrĩa Ũrĩ Igũrũ Mũno
ũkĩiguuo
igũrũ rĩa mbura ĩyo ya mbembe
na makara macio maarĩrĩmbũkaga.
14Naake agĩikia mĩguĩ yake, akĩhurunjania thũ ciake,
na agĩciingatithia na heni.
15Hĩndĩ ĩyo kũndũ kũrĩa kwĩ na thĩ wa iria rĩrĩa inene, gũkĩonekana.
nacio itina cia thĩ ikĩhumbũranio,
rĩrĩa wee, MWATHANI, warũithirie thũ ciaku,
na ũgĩcigũũthũkĩra na maraakara.
16MWATHANI arĩ igũrũ agĩtambũrũkia guoko akĩnyiita,
akĩnduta ndiainĩ ĩyo ndiku.
17Agĩkĩhonokia kuuma mookoinĩ ma thũ ciakwa iria ciangĩrĩĩtie hinya,
o na akĩhonokia kuuma harĩ arĩa mathũire,
nĩ gũkorwo nĩmaangĩrĩĩtie hinya mũno.
18Manjũkĩrĩire rĩrĩa ndaarĩ mathĩĩnainĩ,
no MWATHANI akĩmenyerera.
19MWATHANI agĩkĩnyumĩrĩria kũndũ gũtaarĩ na moogwati;
agĩkĩhonokia nĩ ũndũ nĩakeneetio nĩ niĩ.
20MWATHANI akĩndĩha kũringana na ũthingu wakwa;
akĩndĩha kĩndũ na kĩngĩ nĩ ũndũ mooko maakwa matiekĩĩte ũũru.
21O na nĩ ũndũ ndiagĩĩte kũrũmĩrĩra njĩra cia MWATHANI,
kana ngahuutatĩra Ngai wakwa nĩguo njĩke maũndũ mooru.
22Nĩndahingĩĩtie ũrĩa mawatho maake moothe moigĩĩte,
na ngaathĩkĩra maathani maake.
23Ndiarĩ na mahĩtia mbere ya MWATHANI,
na nĩndemenyagĩrĩra ndikaahĩtie.
24Tondũ ũcio MWATHANI nĩandĩhĩĩte kũringana na ũthingu wakwa,
nĩ ũndũ mooko maakwa matiĩkĩĩte ũũru.
25Wee, MWATHANI, wĩ mwĩhokeku kũrĩ arĩa makwĩhokeete,
na wĩ mũkinyanĩru kũrĩ arĩa akinyanĩru.
26Wĩ mũtheru harĩ arĩa maikaraga methereetie,
no harĩ arĩa meekaga ũũru wĩ mũrũrũ mũno.
27Wee-rĩ, nĩ we ũhonokagia andũ arĩa enyiihia,
no arĩa etĩĩi nĩũmaconorithagia.
28Nĩ we, MWATHANI, ũtũmaga taawa wakwa wakane wega,
ũgakĩnjehereria nduma yakwa, wee Ngai wakwa.
29Nĩ we ũheaga hinya wa kũhehenja mbũtũ cia thũ ciakwa;
o na ũkaahotithia kũrũũga thingo ciacio cia hinya cia kwĩgitĩra.
30Ĩ Ngai ũyũ njĩra ciake ti nginyanĩru!
Ĩ ciĩranĩro ciake ti ciakwĩhokwo!
Nĩ we ngo ya arĩa oothe amenyagĩrĩra.
31MWATHANI wiki no we Ngai;
Ngai wiki nĩ we mũtũgitĩri.
32Ngai ũcio nĩ we ũheaga hinya,
na agatũma njage gũtũngana na ũgwati njĩrainĩ ciakwa.
33 Nĩ we ũhotithagia gũteng'era itegũtindirũka o ta thwariga ya mũgoma,
ngoorĩra irĩmainĩ igũrũ kũrĩa itangĩona ũgwati.
34Nĩ we ũndutaga ũrĩa mbaara ĩrũagwo,
o nginya ngahota kũhũthĩra ũta ũrĩa wĩ na hinya mũno.
35MWATHANI, nĩ we ũmenyagĩrĩra o na ũkahonokia;
guoko gwaku kwa ũrĩo nĩkuo kũndiiragĩrĩra,
ũteithio waku nĩguo ũndũũgĩrĩĩtie.
36Nĩ we ũheaga kũndũ kwariĩ gwa kũũrĩra;
magũrũ maakwa matirĩ maatirũka.
37Thũ ciakwa ndeng'eranagia nacio ngacinyiita;
ndihũndũkaga o nginya rĩrĩa ndĩrĩĩkia gũciniina.
38Ndĩcigũthaga ikagũa thĩ, na itingĩhota gũcooka gũũkĩra,
ikagũa na ngara o magũrũinĩ maakwa.
39Nĩ ũndũ wee, MWATHANI, nĩũheaga hinya wa kũrũa mbaara
o na ũkaahotithia gũtooria thũ ciakwa.
40Nĩũtũmaga thũ ciakwa injũrĩre,
arĩa nao mathũire nĩndĩmaniinaga.
41Makayaga mateithio, no mationaga wa kũmahonokia;
makayagĩra MWATHANI, no we ndameetĩkaga.
42Na niĩ ngakĩmathĩa, makahinya o ta rũkũngũ rũrĩa rũmbũragwo nĩ rũhuuho;
ngamarangĩrĩria o ta ndooro ya njĩrainĩ.
43Nĩ we wahonokirie kuuma harĩ andũ arĩa maang'eng'anaga na niĩ,
ũkĩndua mũtongoria wa ndũũrĩrĩ;
rĩu andũ itaamenyeete nĩmatuĩkĩĩte ndungata ciakwa.
44Andũ a kuuma mabũrũri mangĩ mookaga mbere yakwa makĩinamagĩrĩra;
maiguaga ngumo yakwa, makanjathĩkĩra.
45Makuaga ngoro
magooka makĩinainaga moimĩĩte matũũrainĩ maao
marĩa mairigĩre na thingo cia hinya.
46MWATHANI e muoyo!
Arogoocwo, o we mũngitĩri!
Ngai ũrĩa ũhonokagia arotũũgĩrio!
47Nĩ we Ngai ũrĩa ũndĩhagĩria harĩ thũ ciakwa,
na agatooria ndũũrĩrĩ agaciiga rungu rwakwa.
48Nĩ we ũndutaga mookoinĩ ma thũ ciakwa,
akanyambararia igũrũ wa arĩa manjũkagĩrĩra;
nĩ we ũmenyagĩrĩra kuuma harĩ andũ arĩa mahũthagĩra hinya.
49 Tondũ ũcio, nĩngũkũgooca, wee MWATHANI, gatagatĩinĩ ka ndũũrĩrĩ,
o na ngumie rĩĩtwa rĩaku na nyĩmbo.
50Nĩũheete mũthamaki waku ũhootani mũnene,
na ũgatuga ũrĩa waku ũitĩrĩirie maguta ũkamũthuura,
o we Daudi na njiarwa ciake nginya tene na tene.