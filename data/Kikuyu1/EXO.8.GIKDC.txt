Ciũra
1Ningĩ MWATHANI akĩĩra Musa atĩrĩ, “Thiĩ kwa mũthamaki ũmwĩre, MWATHANI ekuuga atĩrĩ, ‘Reke andũ aakwa mathiĩ nĩ geetha magaathaathaiye. 2No rĩĩrĩ, ũngĩrega kũmareka mathiĩ-rĩ, nĩngũherithia bũrũri waku na kũũiyũria ciũra. 3Rũũĩ rwa Nailo rũkũiyũra ciũra iria igũũka nginya nyũmba gwaku o na nginya nyũmba yaku ya toro, o na gĩtandainĩ gĩaku, na nginya nyũmbainĩ cia njaama ciaku o na cia andũ aaku, o na nginya itoonye mariikoinĩ maaku ma gũcinĩra irio, o na indoinĩ ciaku cia gũkimĩra mũtu. 4Ciũra icio irĩkũrũũgagĩrĩra igatamba mwĩrĩ waku, mĩĩrĩ ya andũ aaku, o na ya njaama ciaku ciothe.’ ”
5MWATHANI akĩĩra Musa atĩrĩ, “Ĩra Harũni atambũrũkie guoko gwake kũnyiitĩĩte mũthĩĩgi wake igũrũ rĩa njũũĩ, mĩtaro, o na maria, atũme ciũra igĩe bũrũri wothe wa Misiri.” 6Kwoguo Harũni agĩtambũrũkia guoko gwake igũrũ rĩa maaĩ moothe na cio ciũra ikiumĩra ikĩiyũra bũrũri wothe wa Misiri. 7No ago magĩĩka o ta ũguo na ũgo wao, magĩtũma ciũra ciumĩre bũrũriinĩ wa Misiri.
8Mũthamaki wa Misiri agĩgĩĩta Musa na Harũni akĩmeera atĩrĩ, “Thaithaai MWATHANI anjehererie ciũra ici o na aciehererie andũ aakwa, na nĩngwĩtĩkĩria andũ aanyu mathiĩ, nĩ geetha makarutĩre MWATHANI magongoona.”
9Musa akĩmũcookeria atĩrĩ, “Nĩngũkena ngĩgũthaithanĩrĩra. No njĩĩra nĩ ihinda rĩrĩkũ ngũgũthaithanĩrĩra, na thaithanĩre njaama ciaku, o na andũ aaku nĩguo ciũra iniinwo ikweherere, na ciehere nyũmbainĩ ciaku itigare o rũũĩinĩ rwa Nailo.”
10Naake mũthamaki agĩcookia atĩrĩ, “Thaithanĩra rũũciũ.” Musa akiuga atĩrĩ, “Reke gũtuĩke o ũguo woiga, nĩ geetha ũmenye atĩ gũtirĩ ũngĩ ũhaana ta MWATHANI Ngai witũ. 11Ciũra nĩigũkweherera, na cieherere nyũmba ciaku, o na njaama ciaku, o na andũ aaku; gũtirĩ igaatigara o tiga thĩinĩ wa rũũĩ rwa Nailo.”
12Kwoguo Musa na Harũni magĩkiuma kwa mũthamaki, naake Musa agĩthaitha MWATHANI eeherie ciũra icio o ta ũrĩa aiguithanĩirie
na mũthamaki 13Naake MWATHANI agĩĩka ũrĩa Musa aamũũrĩĩtie, nacio ciũra iria ciarĩ nyũmbainĩ, o na kũu nja, o na mĩgũndainĩ igĩkua. 14Nao andũ a Misiri magĩcicookereria irũndo nene, o nginya bũrũri ũkĩnunga nĩ ũndũ wacio. 15No rĩrĩa mũthamaki oonire atĩ ciũra nĩirĩĩkĩĩtie gũkua, akĩũmia ngoro rĩngĩ, na o ta ũrĩa MWATHANI oigĩĩte, akĩrega gũthikĩrĩria Musa na Harũni.
Rwagĩ
16Ningĩ MWATHANI akĩĩra Musa atĩrĩ, “Ĩra Harũni atambũrũkie mũthĩĩgi wake agũthe rũkũngũ rwa thĩ, naruo nĩrũkũgarũrũka rũtuĩke rwagĩ bũrũriinĩ wothe wa Misiri.” 17Kwoguo Harũni agĩgĩtambũrũkia mũthĩĩgi wake akĩgũtha rũkũngũ rwa thĩ, naruo rũkũngũ ruothe thĩinĩ wa Misiri rũgĩtuĩka rwagĩ, naruo rwagĩ rũu rũkĩũmbĩrĩra andũ o na nyamũ. 18Nao ago makĩgeria gwĩka o ta ũguo na ũgo wao atĩ matũme rwagĩ rũgĩe, no makĩremwo. Naruo rwagĩ rũu rwaiyũire kũndũ guothe. 19 Nao ago acio makĩĩra mũthamaki atĩrĩ, “Ngai nĩ we wĩkĩĩte ũũ!” No mũthamaki akĩũmia ngoro, na o ta ũrĩa MWATHANI oigĩĩte, akĩrega gũthikĩrĩria Musa na Harũni.
Ngi
20MWATHANI agĩkĩarĩria Musa akĩmwĩra atĩrĩ, “Rũũciũ rũũciinĩ rooka gũkĩra, weterere mũthamaki agĩthiĩ rũũĩinĩ, ũmwĩre MWATHANI oiga atĩrĩ, ‘Reke andũ aakwa mathiĩ nĩ geetha magaathaathaiye. 21Waga kũreka mathiĩ-rĩ, nĩngũkũherithia na gũkũreehithĩria mĩrumbĩ ya ngi ikũũmbĩrĩre na ciũmbĩrĩre njaama ciaku o na andũ aaku, na itoonye thĩinĩ wa nyũmba ciaku, ciyũre nyũmba cia andũ a Misiri, na bũrũri kũiyũrwo nĩcio. 22No nĩngũgitĩra mwena wa Gosheni, kũrĩa andũ aakwa matũraga, nĩ geetha kũu gũtikaagĩe ngi. Ngwĩka maũndũ macio nĩguo ũmenye atĩ nĩ niĩ MWATHANI ndĩraruta wĩra bũrũriinĩ ũyũ. 23Na njĩra ĩyo, nĩnguonania ngũũrani gatagatĩinĩ ka andũ aakwa na andũ aaku. Nakĩo kĩama kĩu gĩgeekĩka rũũciũ.’ ” 24Naake MWATHANI agĩĩka o ro ũguo; gũgĩũka mĩrumbĩ mĩnene ya ngi thĩinĩ wa nyũmba ya mũthamaki, o na thĩinĩ wa nyũmba cia njaama ciake, o na bũrũriinĩ wothe wa Misiri. Bũrũri wothe ũgĩthũũkangio nĩ ngi icio.
25Mũthamaki agĩgĩĩta Musa na Harũni akĩmeera atĩrĩ, “Thiĩi mũkarutĩre Ngai wanyu magongoona o gũũkũ bũrũriinĩ ũyũ.”
26No Musa akĩmũcookeria atĩrĩ, “Gũtingĩkorwo arĩ wega gwĩka ũguo, nĩ amu indo iria tũkũrutĩra MWATHANI Ngai witũ magongoona, nĩ indo irĩ thaahu kũrĩ andũ a Misiri. Twakĩruta magongoona ma indo irĩ thaahu andũ a Misiri makĩonaga-rĩ, githĩ matigũgĩtũhũũra na mahiga? 27No mũhaka tũthiĩ rũgendo rwa mĩthenya ĩtatũ werũinĩ, tũkarutĩre MWATHANI Ngai witũ magongoona o ta ũrĩa atwathĩĩte.”
28Kwoguo mũthamaki agĩkĩmeera atĩrĩ, “Nĩngũreka mũthiĩ mũkarutĩre MWATHANI Ngai wanyu magongoona werũinĩ, angĩkorwo mũtigũthiĩ kũraaya mũno. O na niĩ hoeraai.”
29Naake Musa agĩcookia atĩrĩ, “Ndarĩĩkia gũthiĩ o ũguo, nĩngũhooya MWATHANI atĩ rũũciũ ngi ici igaakorwo ikwehereire, na ciehereire njaama ciaku, na andũ aaku. No rĩĩrĩ, no mũhaka ũmenye ndũgatũheenie rĩngĩ na ũtũgirie tũthiĩ tũkarutĩre MWATHANI igongoona.”
30Musa agĩkiuma harĩ mũthamaki na akĩhooya MWATHANI. 31Naake MWATHANI agĩĩka o ta ũrĩa Musa aamũũririe, akĩehereria mũthamaki mĩrumbĩ ĩyo ya ngi, o na agĩciehereria njaama cia mũthamaki, na andũ aake; gũtirĩ o na ĩmwe yatigarire. 32No o na hĩndĩ ĩyo, mũthamaki akĩũmia ngoro rĩngĩ, na akĩrega gwĩtĩkĩria andũ mathiĩ.