Mwaka wa mũgwanja
(Alaw 25.1-7)
1“Na rĩĩrĩ, o mĩaka mũgwanja yathira, nĩmũrĩrekagĩra andũ arĩa marĩ na mathiirĩ maanyu. 2Mũbango ũcio wa kũrekanĩra mathiirĩ ũrĩthiaga ta ũũ: Mũisiraeli o wothe nĩarĩrekagĩra Mũisiraeli ũrĩa ũngĩ mbeeca iria amũkombeire; ndakaanagerie kũmwĩtia mbeeca icio, tondũ MWATHANI we mwene nĩarĩĩkĩĩtie kũrekanĩra thiirĩ ũcio. 3No rĩĩrĩ, thiirĩ ũrĩa mũrũũrĩrĩ arĩkoragwo naguo, nĩmũrĩmwĩtagia, no mũtikaanarandũre Mũisiraeli ũrĩa ũngĩ thiirĩ.
4“MWATHANI Ngai wanyu nĩarĩmũraathimaga mwĩ bũrũri ũcio ekũmũhe ũtuĩke wanyu. Na rĩĩrĩ, hatirĩ mũndũ o na ũmwe wanyu ũrĩtuĩkaga mũthĩĩni 5angĩkorwo nĩmũrĩathĩkagĩra na mũrũmagie maũndũ moothe marĩa ndamwatha ũũmũũthĩ. 6MWATHANI nĩarĩmũraathimaga o ta ũrĩa eeranĩire atĩ nĩageeka. Nĩmurĩkombithagia ndũũrĩrĩ nyingĩ indo, no inyuĩ mũtirĩkombaga kuuma kũrĩ cio; nĩmũrĩathaga ndũũrĩrĩ nyingĩ, nocio itirĩmwathaga.
7 “Na rĩĩrĩ, hangĩgaakorwo na Mũisiraeli ũbatairio nĩ kĩndũ itũũrainĩ o rĩothe bũrũriinĩ ũcio MWATHANI Ngai wanyu ekũmũhe-rĩ, mũtikaanatuĩke eyendi mwage kũmũteithia na kĩrĩa abatairio nĩkĩo. 8Mũkaamũtaanahĩra na mũmũkombithie kĩrĩa gĩothe abatairio nĩkĩo. 9Menyereraai mũtikaanage kũmũkombithia kĩndũ tondũ mwaka wa kũrekanĩra mathiirĩ wĩ hakuhĩ. Mũtikaanareke meciiria macio mooru moone handũ ngoroinĩ cianyu. Mũngĩkaarega kũmũhe kĩrĩa abatairio nĩkĩo, mũthĩĩni ũcio nĩagaakaĩra MWATHANI, na inyuĩ mũtuĩke nĩmwĩhĩĩtie. 10Mũheyageei mũtekũringĩrĩrio na mũtarĩ na mwĩyendo, na ũndũ ũcio nĩũrĩtũmaga MWATHANI amũraathimage maũndũinĩ moothe marĩa mũrĩĩkaga. 11 Atĩrĩĩrĩ, gũtikaaga Aisiraeli athĩĩni na abataru bũrũriinĩ, nĩkĩo ndamwatha mũmataanahagĩre.
Maũndũ marĩa mũrĩĩkaga ngombo
(Tha 21.1-11)
12 “Na rĩĩrĩ, Aisiraeli aanyu, arume kana andũ a nja, mangĩkeeyendia kũrĩ inyuĩ ta ngombo, makaamũtungatagĩra mĩaka ĩtandatũ. Mwaka wa mũgwanja wakinya-rĩ, mũkamarekereria mageethiĩra matarĩ na kĩndũ mekũrĩha. 13Na rĩĩrĩ, hĩndĩ ĩrĩa mũkaamarekereria, mũtikaanareke mathiĩ matarĩ na kĩndũ. 14Mũkaamũtuga na indo iria MWATHANI amũraathimĩĩte nacio ta ng'ondu, ngano, na ndibei. 15Ririkanaai atĩ o na inyuĩ mwatũũraga mwĩ ngombo bũrũriinĩ wa Misiri, naake MWATHANI Ngai wanyu akĩmũruta kuo; nĩkĩo ndamwatha ũguo ũũmũũthĩ.
16“Na rĩĩrĩ, ngombo yaku ĩngĩgaakwĩra atĩ ndĩkwenda gũthiĩ nĩ ũndũ wa ũrĩa ĩkwendeete wee mwene na andũ a mũciĩ waku, 17ũkaamĩtwara mũrangoinĩ wa nyũmba yaku, ũmĩtũrĩre gũtũ kwayo na mũkuha ho, na kuuma hĩndĩ ĩyo ĩgĩtuĩke ngombo yaku matukũ maayo moothe. O nayo ngombo yaku ya mũndũ wa nja ũkaamĩĩka o ũguo. 18No rĩĩrĩ, mũtikaanoone arĩ ũndũ wĩ hinya kũrekereria ngombo cianyu, nĩ ũndũ nĩimũtungatĩĩte mĩaka ĩtandatũ, na mũraciheaga nuthu ya mũcaara wa ndungata cia kwandĩkwo. Mweka ũguo, MWATHANI Ngai wanyu nĩarĩmũraathimaga maũndũinĩ moothe marĩa mũrĩĩkaga.
Marigithaathi ma ng'ombe na ma ng'ondu
19 “Atĩrĩĩrĩ, marigithaathi moothe ma njamba marĩ ma ng'ombe kana ma ng'ondu cianyu, mũrĩmaamũragĩra MWATHANI Ngai wanyu. Mũtikaanarutithie wĩra o na ũrĩkũ marigithaathi ma ng'ombe, na mũtikaanenje marigithaathi macio ma ng'ondu guoya. 20Mwaka o mwaka, inyuĩ na andũ a mĩciĩ yanyu mũrĩrĩagĩra marigithaathi macio mbere ya MWATHANI, o handũ harĩa MWATHANI athuurĩĩte ha gũthaathayagĩrio. 21No rĩĩrĩ, mangĩgaakorwo marĩ na kaũũgũ, ta gũthua, ũtumuumu, kana kaũũgũ kangĩ o goothe-rĩ, mũtikaanamarutĩre MWATHANI Ngai wanyu ta igongoona. 22Marigithaathi ma mũthemba ta ũcio mũkaamaarĩagĩra mĩciĩinĩ yanyu, inyuothe mũndũ wĩ thaahu o na ũtarĩ, o ta ũrĩa mũngĩrĩa thwariga kana thiiya. 23 No rĩĩrĩ, mũtikaanarĩe thakame yamo, no mũhaka mũkaamĩitaga thĩ o ta ũrĩa maaĩ maitagwo.