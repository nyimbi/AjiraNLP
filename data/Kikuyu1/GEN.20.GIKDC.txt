Aburahamu na Abimeleki
1Aburahamu akiuma Mamure agĩthiĩ werũinĩ wĩ mwena wa na kĩanda wa Kanaani, agĩtũũra gatagatĩ ga Kadeshi na Shuru. Rĩrĩa aatũũraga Gerari, 2 nĩoigire atĩ mũtumia wake Sara nĩ mwarĩ wa nyina, na kwoguo mũthamaki Abimeleki wa Gerari akiuga atwarĩrwo Sara. 3Ũtukũ ũmwe Ngai akiumĩrĩra mũthamaki Abimeleki kĩrootoinĩ akĩmwĩra atĩrĩ, “Nĩũgũkua nĩ ũndũ wa kuoya mũtumia ũyũ, nĩ gũkorwo nĩ mũtumia wa mũndũ ũngĩ.”
4No Abimeleki ndakoreetwo akomeete naake, agĩkiuga atĩrĩ, “Mwathani, niĩ ndirĩ ũndũ mũũru njĩkĩĩte! Wahota kũũraga andũ matarĩ ũũru meekĩĩte? 5Anga Aburahamu we mwene ti we wanjĩĩrire atĩ mũtumia ũyũ nĩ mwarĩ wa nyina, o naake mũtumia akiuga atĩ Aburahamu nĩ mũrũ wa nyina? Niĩ ndeekire ũguo na thamiri ĩtarĩ na ũcuuke, na ndirĩ ũndũ mũũru njĩkĩĩte.”
6Ngai agĩcookeria Abimeleki arĩ o kĩrootoinĩ atĩrĩ, “Ĩĩ, nĩnjũũĩ wekire ũguo na thamiri ĩtarĩ na ũcuuke, na nĩ niĩ ngũgirĩrĩirie ndũkaahĩtĩrie, na kwoguo ndirekeete ũmũthengerere. 7Rĩu gĩcookie mũtumia ũyũ kũrĩ mũthuuriwe. Mũthuuri ũcio nĩ mũnabii, na nĩegũkũhoera nĩ geetha ndũgakue. No waga kũmũcookia, ngũkwĩra atĩ wee nĩũgũkua hamwe na andũ aaku oothe.”
8Mũthenya ũyũ ũngĩ rũũciinĩ tene, Abimeleki agĩĩta njaama ciake agĩciĩra ũrĩa gwekĩkĩĩte, ikĩmaka mũno. 9Naake Abimeleki agĩgĩĩta Aburahamu akĩmũũria atĩrĩ, “Ũtwĩkĩĩte atĩa? Nĩ ũũru ũrĩkũ ngwĩkĩĩte wa gũtũma ũndeehithĩrie niĩ na bũrũri ũyũ njathaga mũthiro ta ũyũ? Gũtirĩ mũndũ wagĩrĩirwo nĩgwĩka ũguo ũnjĩkĩĩte nginya tene. 10Weciiragia atĩa nĩguo wĩke ũndũ ta ũyũ?”
11Aburahamu agĩcookia atĩrĩ, “Ndeekire ũguo nĩ ũndũ ndeciiririe atĩ gũũkũ gũtingĩkorwo kwĩ mũndũ ũtĩĩĩte Ngai, na nĩngũũragwo nĩ ũndũ wa mũtumia wakwa. 12Nĩ ma nĩ witũ, amu nĩ mwarĩ wa baaba, no ti mwarĩ wa maitũ, na nĩagĩtuĩkire mũtumia wakwa. 13Rĩrĩa Ngai aatũmire thaame kwa baaba thiĩ bũrũri mũgeni, ndeerire Sara atĩrĩ, ‘Kũndũ kũrĩa guothe tũrĩthiaga, ũrĩonanagia atĩ nĩũnjathĩkĩire na kuuga atĩ ndĩ mũrũ wa maitũguo.’ ”
14Abimeleki nĩagĩcookirie Sara kũrĩ Aburahamu, na hĩndĩ o ro ĩyo akĩmũhe ng'ondu, ng'ombe na ngombo. 15Akĩĩra Aburahamu atĩrĩ, “Bũrũri ũyũ wothe nĩ wakwa; ikara o harĩa ũkwenda.” 16Agĩcooka akĩĩra Sara atĩrĩ, “Nĩndanengera mũrũ ũyũ wa maitũguo mbeeca cia betha ngiri ĩmwe na ũcio nĩ ũndũ wa kuonia andũ oothe arĩa mwĩ nao atĩ wee ndũrĩ na mahĩtia na andũ oothe nĩmekũmenya atĩ ndũrĩ ũũru wĩkĩĩte.”
17Aburahamu nĩahoire Ngai, naake Ngai akĩhonia Abimeleki o hamwe na mũtumia wake na ngombo ciake cia airĩĩtu makĩhota kũgĩa na ciana. 18MWATHANI nĩahingĩĩte andũ a mũciĩ wa Abimeleki ũhoroinĩ wa kũgĩa ciana nĩ ũndũ wa Sara mũtumia wa Aburahamu.