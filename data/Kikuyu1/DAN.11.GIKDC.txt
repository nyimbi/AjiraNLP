1“Na rĩĩrĩ, no we ndĩhokeete andeithie na angitĩre.
2Na rĩu ũndũ ũrĩa ngũthiĩ gũkwĩra nĩ ũhoro wa ma.”
Moothamaki ma Misiri na Siria
Naake mũraika ũcio akiuga atĩrĩ, “Nĩgũgooka athamaki angĩ atatũ bũrũri wa Perisia, thuutha ũcio ũngĩ wa kana acooke ooke. Ũcio agaakorwo arĩ mũtongu gũkĩra arĩa angĩ oothe. Rĩrĩa akeiigua nĩ ũndũ wa ũtonga wake-rĩ, nĩagaathiĩ kũrũa na mũthamaki wa Angiriki.
3“Hĩndĩ ĩyo nĩgũkeyumĩria mũthamaki ũngĩ njamba mũno. Nĩagaatha bũrũri mũnene na ageekaga o ũrĩa akoonaga kwagĩrĩire. 4No rĩĩrĩ, rĩrĩa agaakinya gatũũrũ ka wathani wake, ũthamaki ũcio wake nĩũgaatũkana icunjĩ inya. Na rĩĩrĩ, athamaki matarĩ ũndũ matarainie naake, nĩ o magaathana handũ haake, no matigaakorwo na hinya ta ũrĩa aarĩ naguo.
5“Atĩrĩĩrĩ, mũthamaki wa Misiri nĩakaagĩa na hinya, no mũtongoria ũmwe wake wa mbaara nĩakaagĩa hinya kũmũrũũga na aathe bũrũri mũnenanene gũkĩra wake. 6Mĩaka yathianga, mũthamaki wa Misiri nĩagaatuma ũraata na mũthamaki wa Siria na amũhe mũirĩĩtu wake amũhikie. Ũraata ũcio ndũkaagaacĩra nĩ gũkorwo mũirĩĩtu ũcio na mũthuuriwe na mwana wake o na ndungata iria ciamuumagaririe nĩmakooragwo oothe. 7Thuutha ũcio mũndũ ũtarainie na mũirĩĩtu ũcio nĩakaaneneha, athiĩ ahithũkĩre thigari cia mũthamaki wa Siria. Nĩagaatoonya itũũra rĩao rĩrĩa rĩgitĩre na hinya na amatoorie. 8Atanacooka Misiri nĩagaakorwo atahĩĩte ngai ciao na mĩhianano yao ĩrĩa ĩthondekeetwo na cuuma. Na agataha indo cia kũrĩĩra cia thahabu na betha iria ciamũrĩirwo ngai icio. Kwa ihinda rĩtarĩ iraaya nĩagaatiga gũtharĩkĩra mũthamaki wa Siria. 9Na rĩĩrĩ, mĩaka mĩingĩ yathira, mũthamaki wa Siria nĩagaatharĩkĩra mũthamaki wa Misiri, no nĩagaacookithio na thuutha nginya bũrũriinĩ wake.
10“Aariũ a mũthamaki wa Siria nĩmakaahaarĩria mbaara, macookanĩrĩrie thigari mbũtũ nene mũno. Ũmwe wao agooka ahaana o ta mũiyũro wa maaĩ, ahithũkĩre itũũra rĩrĩa rĩgitĩre mũno rĩa thũ ciao. 11Mũthamaki wa Misiri aigua ũguo nĩagaacinwo nĩ maraakara na athiĩ ahũũrane na mũthamaki wa Siria. Nĩakaamũhoota na anyiite thigari gĩkundi kĩnene. 12Nĩagaacooka erahe nĩ ũndũ wa ũhootani ũcio o na nĩ ũndũ wa ũingĩ wa thigari iria ooragĩĩte. No ũhootani wake ũgaakorwo ũrĩ wa o ihinda. 13Mũthamaki wa Siria nĩagacooka oonganie thigari ingĩ nyingĩ gũkĩra iria cia mbere. Thuutha wa mĩaka mĩniini acooke ooke na thigari mbũtũ nene na ĩrĩ na matharaita o ũũ wega. 14Mahindainĩ macio andũ aingĩ nĩmagookĩrĩra mũthamaki wa Misiri. Ningĩ andũ amwe ndũrĩka a rũũrĩrĩ rwanyu nĩmakaambararũka nĩ geetha mahingie ũrathi wa kĩoneki gĩĩkĩ no nĩmagaatoorio. 15Nĩ ũndũ ũcio mũthamaki wa Siria nĩagooka arigiicĩrie itũũra rĩirigĩirwo na thingo cia hinya, arĩnyiite. Thigari cia Misiri o hamwe na andũ aao arĩa njamba matigeetiiria nĩ gũkorwo matigaakorwo na hinya wa kũigana. 16Mũthamaki ũcio wa Siria ageekaga ũrĩa akoonaga kwagĩrĩire na ndakoona wa kũmũgirĩrĩria. Nĩakaarũũgama Bũrũri wa Kĩrĩĩkanĩro na aũtoorie wothe biũ.
17“Mũthamaki wa Siria nĩakahaarĩria ooke na hinya wothe wa ũthamaki wake. Nĩ geetha atharũrie ũthamaki wa mũthamaki wa Misiri, nĩagaathondeka irĩĩko cia thaayũ naake, na amũhe mwarĩ amũhikie. No rĩĩrĩ, irĩĩko icio itikaarũma o na kana imũgune. 18Nĩagacooka eerekere mabũrũri marĩa marĩ hũgũrũrũinĩ cia iria na anyiite maingĩ maamo. Mũtongoria mũgeni nĩakaamũtooria aniine wĩtĩĩi ũcio wake na atũme mwĩtĩĩo ũcio wake ũmũcookerere. 19Mũthamaki ũcio wa Siria nĩagacooka matũũra marĩa magitĩre mũno ma bũrũri wake mwene, no nĩakaahootwo, na ndagaacooka kuonwo rĩngĩ.
20“Thuutha wake nĩhakeyumĩria mũthamaki ũngĩ ũrĩa ũgaatũma mũnjaama ageetie igooti na hinya nĩguo oongerere mũthiithũ wa ũthamaki wake. No thuutha wa ihinda iniini nĩakooragwo na hitho, no ndakooragĩrwo mũingĩinĩ kana mbaarainĩ.”
Mũthamaki mũũru wa Siria
21Naake mũraika ũcio agĩthiĩ na mbere kwaria akiuga atĩrĩ, “Mũthamaki wa Siria, ũrĩa ũkaarũmĩrĩra agaakorwo arĩ mũndũ mũũru wĩigĩrĩire gũtuĩka mũthamaki
. Akaarũũgama ateerĩgĩrĩirwo na anyiite wathani na njĩra ya wara. 22Thigari iria ikaageria kũmwĩtiiria nĩikahaatwo ciume mbere yake na iniinwo o hamwe na Mũthĩnjĩri Ngai Ũrĩa Mũnene. 23O na gũtuĩka ndagaakorwo na andũ aingĩ mamũnyiitĩĩte mbaru nĩagaathondeka irĩĩko cia thaayũ, no acooke eeke maũndũ na ungumania na agĩe na hinya mũingĩ. 24Rĩĩrĩ gũterĩgĩrĩirwo nĩagaatoonya mabũrũri marĩa matongu na eeke maũndũ matarĩ meekwo nĩ maithe o na kana nĩ maguuka maake. Nĩakaagayania andũ aake indo iria atahĩĩte, na iria atuunyanĩĩte o na ũtonga mũingĩ. Nĩagaathondeka mũbango wa kũhithũkĩra matũũra marĩa magitĩre, no mũbango ũcio ũgaikara kwa ihinda.
25“Nĩagacookanĩrĩria thigari nyingĩ irĩ na hinya na ũcamba, nĩ geetha athiĩ akarũe na mũthamaki wa Misiri arĩ na thigari nyingĩ, naake mũthamaki wa Misiri nĩakeehaarĩria kũrũa arĩ na thigari nyingĩ makĩria. No rĩĩrĩ, mũthamaki wa Misiri nĩakaaheenio na ahootwo. 26Andũ arĩa marĩaga irio meethainĩ yake nĩ o makaamenya kĩrĩa gĩkaamũrĩa. Thigari nyingĩ ciake nĩikooragwo na ita ciake iniinwo. 27Athamaki acio eerĩ nao nĩmagaikara meethainĩ hamwe, no magaakorwo mũndũ o mũndũ agĩciiria na ngoro ũrĩa angĩĩka ũrĩa ũngĩ ũũru, maaranĩrie maheeni. No rĩĩrĩ, gũtirĩ ũkaagunĩka nĩ gũkorwo mahinda marĩa matuĩtwo matigaakorwo makinyĩĩte. 28Mũthamaki wa Siria nĩagacooka eerekere bũrũri wake arĩ na indo nyingĩ atahĩĩte, na ataanyĩĩte kwĩruta marũrũ na kĩrĩĩkanĩro kĩrĩa gĩtheru. Nĩageeka ũrĩa eciiragia na thuutha ũcio agĩcooke bũrũri wake.
29“Ihinda rĩagĩrĩru rĩakinya nĩagaacooka gũtharĩkĩra Misiri riita rĩngĩ. No rĩĩrĩ, maũndũ magaakorwo matahaana ta ma hĩndĩ ya mbere. 30Nĩ gũkorwo meeri cia Aroma nĩikaamũtharĩkĩra, etigĩre acooke na thuutha.
“Agaacooka na thuutha arĩ na maraakara maingĩ na agerie kwĩruta marũrũ macio na gũthũũkia kĩrĩĩkanĩro kĩrĩa gĩtheru. Akaarũmĩrĩra mataaro ma arĩa matiganĩirie kĩrĩĩkanĩro kĩu. 31 Thigari imwe ciake nĩigaathiĩ ithaahie Hekaarũ o na itũũra rĩrĩa rĩirigĩre wega. Nĩikaagiria magongoona ma njino marĩa marutagwo mĩthenya yothe macooke kũrutĩrwo kuo na ikĩrũũgamie kuo ‘Kĩndũ gĩ thaahu na magigi.’
32Na njĩra ya wara nĩakaaheenereria andũ arĩa matirikĩĩte kĩrĩĩkanĩro kĩrĩa gĩtheru. No andũ arĩa mooĩ Ngai wao nĩmakeyũmia na marũe naake. 33Andũ arĩa oogĩ gatagatĩinĩ kaao nĩmagaatũma andũ aingĩ mamenye maũndũ. Kwa ihinda nĩmakooragĩrwo mbaarainĩ, na amwe aao mooragwo na gũcinwo, amwe mathaamio, na amwe matuunywo indo ciao. 34Rĩrĩa gũgaakorwo gũkĩũraganwo, andũ a Ngai makoona ũteithio wa andũ aniini nĩ gũkorwo, andũ aingĩ arĩa magaakorwo me hamwe nao magaakorwo na ũrambu. 35Andũ amwe a acio oogĩ nĩmakooragwo nĩ geetha arĩa angĩ matherio na maniinwo thaahu, o kinya mũico wa mahinda, tondũ mahinda marĩa matuĩtwo matigaakorwo makinyĩĩte.
36 “Mũthamaki ũcio wa Siria ageekaga o ũrĩa ekwenda. Nĩageetũũgĩria na eyambatĩrie igũrũ rĩa ngai o yothe. Nĩakaaria maũndũ mooru ma kũmakania igũrũ rĩa Ngai Ũrĩa Ũrĩ Igũrũ Mũno. Nĩakaagaacĩra nginya hĩndĩ ya maraakara ĩkinye, tondũ ũndũ ũrĩa mũtue no mũhaka ũhinge. 37Ndagaathikĩrĩria ngai cia maithe maake, o na kana ngai ĩrĩa yendeetwo nĩ atumia. Gũtirĩ ngai ĩngĩ o na ĩrĩkũ agaathikĩrĩria tondũ akeenenehia gũkĩra ngai ciothe. 38No rĩĩrĩ, handũ haacio nĩagaatĩĩaga ngai ĩrĩa ĩgitagĩra mĩciĩ ĩrĩa mĩirigĩre mũno. Nĩagaatĩĩaga ngai ĩrĩa maithe maake mataamĩũũĩ na amĩtegagĩre thahabu, betha, mahiga ma goro, o na indo ingĩ cia goro. 39Nĩakaahũthĩra andũ arĩa matĩĩaga ngai ng'eni kũrangĩra matũũra marĩa magitĩirwo mũno. Andũ arĩa mamwamũkĩrĩĩte ta mũthamaki nĩakaamoongerera itĩĩo na amaige maathage andũ aingĩ, nacio ithaka cia bũrũri ũcio acigayanie aciendie.
40“Matukũinĩ maake ma mũthia mũthamaki wa Misiri nĩakaamũtharĩkĩra, no naake mũthamaki wa Siria akaarũa naake amuomokere o ta kĩhuuhũkanio arĩ na ngaari cia mbarathi, thigari cia mbarathi, na gĩkundi kĩnene kĩa meeri. Agaatharĩkĩra mabũrũri maingĩ na atuĩkanĩrie kũu ahaatĩĩte o ta kĩguũ, ehĩtũkĩre. 41Ningĩ akaahithũkĩra Bũrũri wa Kĩrĩĩkanĩro na oorage andũ ngiri na ngiri. No rĩĩrĩ, mabũrũri ma Edomu, Moabi na matigari ma bũrũri wa Aamoni nĩmakaahonoka kuuma mookoinĩ maake. 42Nĩagaathooria mabũrũri macio moothe, o na bũrũri wa Misiri ndũgeetiiria. 43Nĩakaanyiita mathitoo ma Misiri ma thahabu, betha, na indo iria ingĩ cia goro, athiĩ nacio. Ningĩ nĩakaanyiita mabũrũri ma Libia na Ethiopia. 44No rĩĩrĩ, ũhoro ũrĩa ũkaamũkora uumĩĩte na mwena wa irathĩro na mwena wa na rũgongo nĩũkaamũtua nda, na nĩakaarũa na marũrũ maingĩ na oorage andũ aingĩ. 45Ningĩ nĩakaamba hema ciake cia ũnene gatagatĩ ka iria rĩrĩa inene na kĩrĩma kĩrĩa Hekaarũ theru yakĩĩtwo. No agaakua atarĩ na wa kũmũteithia.”
Mahinda ma mũthia