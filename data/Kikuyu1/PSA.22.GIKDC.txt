Mĩnyamaaro ya mũndũ mũthingu na rwĩmbo rwake rwa kũgooca Ngai
1 Ngai wakwa, Ngai wakwa, ũndiganĩirie nĩkĩ?
Ũndaihĩrĩirie nĩkĩ, ũkaaga kũndeithia
o na ũkaaga kũigua mũcaayo wakwa?
2Ngũkayagĩra mũthenya, Ngai wakwa, na ndũngĩnjĩtĩka;
ũtukũ ngayaga, na ndingĩona wa kũndeithia.
3No rĩĩrĩ, wee ũtũire ũikarĩire gĩtĩ kĩa ũnene,
o wee ũgoocagwo nĩ Isiraeli, wĩ mũtheru.
4Wee nĩ we maithe maitũ meehokaga;
maakwĩhokire, nawe ũkĩmahonokia.
5Nĩ we maakayagĩra, nawe ũkĩmathara kuuma moogwatiinĩ;
no we meehokaga, nawe ndũigana kũmaconorithia.
6No niĩ ndĩ o kĩgunyũ, no ti mũndũ;
gũtirĩ mũndũ ũtanyararĩĩte o na agathũũra.
7 Arĩa oothe manyonaga no gũũthekerera mathekagĩrĩra,
makanyonia nĩmĩ ciao na makainainia mĩtwe yao
8 makoiga atĩrĩ, “Githĩ wee ndwĩhokeete MWATHANI?
Arakĩaga gũkũhonokia nĩkĩ?
Angĩkorwo MWATHANI nĩakenagio nĩ we-rĩ,
arakĩaga gũgũteithia nĩkĩ?”
9No rĩĩrĩ, wee nĩ we watũmire njiarwo;
nĩ we wamenyagĩrĩra wega o na itatigĩĩte kuonga.
10Ndũire menyereirwo nĩ we kuuma mũthenya ũrĩa ndaciarirwo;
kuuma rĩrĩa ndoimire nda ya maitũ wee ũtũire ũrĩ Ngai wakwa.
11Ndũkandaihĩrĩrie MWATHANI,
tondũ mĩnyamaaro ĩ hakuhĩ,
na ndirĩ na wa kũndeithia.
12Thiũrũrũkĩirio nĩ thũ nyingĩ ihaana ndeegwa;
gũtirĩ mwena o na ũmwe thũ icio itariĩ ta ndeegwa
iria irĩ ũrũme mũno cia bũrũri wa Bashani itarĩ.
13Injathamĩirie tũnua twacio o ta mĩrũũthi,
ĩrararama ĩgĩtembũrangaga.
14Hinya wakwa ũthirĩĩte o ta ũrĩa maaĩ maitĩĩtwo handũ hoomũ maniaraga na ihenya,
namo mahĩndĩ maakwa moothe nĩmarekanĩĩtie.
Ngoro yakwa ĩringũkĩĩte o ta maguta maringithĩĩtio mwaki.
15Mũmero
wakwa ũng'arĩĩte o ta rũgĩo rũhiũ,
naruo rũrĩmĩ rwakwa rũkanyiitana na thĩa ciakwa;
ũngomeetie rũkũngũinĩ o ta kĩimba.
16Nĩ gũkorwo nĩndigicĩirio nĩ mbũtũ ya andũ ooru;
marooka na kũrĩ niĩ o ta magui mahũũtu,
na nĩmatheecangĩĩte
mooko o na magũrũ.
17Mahĩndĩ maakwa moothe nĩmaroneka,
nacio thũ ciakwa no kwĩĩndorera iraĩndorera ingũũrĩire maitho.
18 Nĩkũgayana iragayana nguo ciakwa,
nayo kanjũ yakwa nĩkũmĩcuukĩra iramĩcuukĩra mĩtĩ.
19No rĩĩrĩ, MWATHANI, ndũgaikare haraaya na niĩ!
Ũka na ihenya ũndeithũre,
amu wee nĩ we ũteithio wakwa!
20Honokia harĩ rũhiũ rwa njora;
honokia muoyo wakwa harĩ magui maya!
21Honokia kuuma tũnuainĩ twa mĩrũũthi ĩno;
honokia kuuma harĩ hĩa cia mbogo.
22 Nĩngũganĩra andũ aitũ ngumo ya rĩĩtwa rĩaku,
na ngũkumie ndĩ o gatagatĩinĩ ga kĩũngano kĩao.
23Inyuĩ mũtĩĩĩte MWATHANI, mũkumiei!
Mũgooceei, inyuothe njiarwa cia Jakubu!
Inyuĩ andũ a Isiraeli, mũthaathaiyei!
24Tondũ ndatiganĩirie ũrĩa ũnyamaarĩĩtio,
o na kana akaaga kũmũrũmbũiya mĩnyamaaroinĩ yake.
ndamũhithĩire ũthiũ wake
nĩaiguĩte akĩmũkaĩra amũteithie.
25Nĩ we ũheete hinya wa gũgũkumia ndĩ kĩũnganoinĩ kĩnene
nĩ ũndũ wa ũrĩa wĩkĩĩte;
ngũhingia mĩhĩtwa yakwa ĩrĩa ndeeranĩire
ndĩ o mbere ya arĩa magũtĩĩĩte.
26Andũ arĩa anyamaarie
nĩmarĩe nginya mahũũne;
arĩa mamaathaga MWATHANI nĩmamũkumie.
Marotũũra magaacĩire nginya tene na tene!
27Mĩhĩrĩga yothe ya ndũũrĩrĩ cia thĩ nĩgaathaathaiya MWATHANI;
ĩkaamũririkana na ĩmũcookerere harĩa hoothe yarũma gũũkũ thĩ.
28Nĩ ũndũ MWATHANI nĩ we mũthamaki,
ndũũrĩrĩ ciothe nĩ we ũcithamakagĩra.
29Andũ oothe arĩa etĩĩi nĩmakaamũinamĩrĩra;
arĩa oothe makuaga magathikwo no nginya magaaturia ndu mbere yake.
30Njiarwa cia thuuthainĩ nĩikaamũtungatĩra;
andũ nĩmakaaheaga rũciaro rũrĩa rũgooka thuutha ũhoro wa MWATHANI
31o na mahunjagĩrie andũ arĩa magaaciarwo mameerage atĩrĩ,
“MWATHANI nĩahonokirie andũ aake.”