Waganu thĩinĩ wa kanitha
1 Atĩrĩĩrĩ, nĩkũraiguĩka atĩ gatagatĩinĩ kaanyu kũrĩ na ũtharia mũũru mũno o na ũtangĩkorwo gatagatĩinĩ ka andũ arĩa mateetĩkĩĩtie. Nĩnjiguĩte atĩ kũrĩ mũndũ ũrakoma na mũtumia wa ithe! 2Handũ ha gwĩtĩĩa-rĩ, kaĩ mũtangĩigua kĩeha na mũingate mũndũ ũcio oime ngwatanĩroinĩ yanyu? 3-4O na akorwo kĩĩmwĩrĩ ndirĩ hamwe na inyuĩ, ndĩ hamwe na inyuĩ kĩĩroho; mũndũ ũcio wĩkĩĩte ũndũ ũcio mũũru ũguo nĩndĩkĩĩtie kũmũtuĩra rĩĩtwainĩ rĩa Mwathani Jesũ, o ta ndĩ hamwe na inyuĩ. Rĩrĩa mũrĩcemania na ndĩkorwo hamwe na inyuĩ kĩĩroho, na ũndũ wa hinya wa Mwathani witũ Jesũ Kristũ ũrĩa ũrĩ hamwe na ithuĩ, 5mũndũ ũcio mũrĩmũneana kũrĩ Caitaani nĩguo mwĩrĩ wake wanangwo, nĩ geetha muoyo wake ũkaahonoka Mũthenya ũrĩa wa Mwathani.
6 Mũtirĩ na kĩhooto gĩa gwĩtĩĩa! Kaĩ mũtooĩ atĩ ndaawa niini ya kũimbia mĩgate ĩimbagia mũtu wothe mũkande? 7 Kwoguo eheriai ndaawa ya kũimbia mĩgate ĩrĩa ngũrũ nĩ geetha mũtuĩke mũtu ũtarĩ mũhũthĩre, amu mũtirĩ eekĩre ndaawa ya kũimbia mĩgate. Tondũ Kristũ arĩ we Gatũrũme ka Bathaka, nĩarutĩĩtwo igongoona nĩ ũndũ witũ. 8 Kwoguo rekeei tũkũngũĩre Bathaka no ti na mũgate mwĩkĩre ndaawa ĩrĩa ngũrũ ya kũimbia, na nĩ yo maũũru na mawaganu; no nĩtũmĩkũngũĩre tũrĩ na mũgate ũtarĩ ndaawa ya kũimbia, naguo nĩ mũgate wa wĩhokeku na wa ũhoro wa ma.
9Marũainĩ marĩa ndamwandĩkĩire nĩndamwĩrire atĩ mũtigakoragwo mwĩ na thiritũ na ahũũri maraaya. 10Rĩu-rĩ, ngiuga ũguo ndioigaga andũ arĩa matarĩ ndini arĩa maraaya kana arĩa akoroku kana atuunyani kana ahooi mĩhianano, tondũ gũkorwo mũtarĩ thiritũ nao-rĩ, no mũkiumire thĩ ĩno. 11Ũrĩa ndamwandĩkĩire ngĩmwĩra nĩ atĩ mũtigaakoragwo thiritũ na mũndũ ũreĩĩta Mũkristiano na nĩakoragwo arĩ mũmaraaya, kana arĩ mũkoroku, kana arĩ mũhooi mĩhianano, kana arĩ mũrumani, kana arĩ mũtuunyani o na kana arĩ mũrĩĩu. Mũndũ ta ũcio o na mũtiagĩrĩirwo nĩkũrĩanĩra naake.
12Amu ti wĩra wakwa gũtuĩra arĩa matarĩ a ngwatanĩro iitũ. Ngai nĩ we ũgaatuĩra arĩa matarĩ a ngwatanĩro iitũ. Githĩ inyuĩ ti arĩa me thĩinĩ wa kanitha mwagĩrĩirwo nĩgũtuĩra? 13 O ta ũrĩa Maandĩko moigĩĩte, atĩrĩ, “Ingataai mũndũ ũrĩa mwaganu kuuma ngwatanĩroinĩ yanyu.”