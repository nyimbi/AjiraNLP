Jesũ kũrutana ũhoro wa gũtigana kwa mũthuuri na mũtumia
(Mar 10.1-12)
1Jesũ arĩĩkia kũmeera maũndũ macio akiuma Galili agĩthiĩ bũrũri wa Judea mũrĩmo ũũrĩa ũngĩ wa Rũũĩ rwa Jorodani. 2Nao andũ aingĩ makĩmũrũmĩrĩra, naake akĩmahoneria kuo.
3Nao Afarisai amwe magĩthiĩ kũrĩ we makĩmũgeria makĩmũũria atĩrĩ, “Watho nĩwĩtĩkĩrĩĩtie mũndũ atigane na mũtumia wake nĩ ũndũ wa gĩtũmi o na kĩrĩkũ?”
4 Naake Jesũ akĩmacookeria akĩmeera atĩrĩ, “Kaĩ mũtarĩ mwathooma atĩ o kĩambĩrĩria Ngai oombire mũndũ mũrũme na mũndũ mũka, 5 na akiuga atĩrĩ, ‘Nĩ ũndũ wa gĩtũmi kĩu mũndũ mũrũme nĩarĩtigaga ithe na nyina, akanyiitana na mũtumia wake, nao eerĩ magatuĩka mwĩrĩ ũmwe?’ 6Nĩ ũndũ ũcio matirĩkoragwo marĩ eerĩ hĩndĩ ĩngĩ, marĩkoragwo marĩ mwĩrĩ ũmwe. Nĩ ũndũ ũcio mũndũ ndagatigithũrane kĩrĩa Ngai anyiitithanĩĩtie.”
7 Nao Afarisai makĩmũũria atĩrĩ, “Nĩkĩ gĩatũmire Musa aathane atĩ mũndũ no atigane na mũtumia wake arĩĩkia kũmũhe marũa ma gũtigana?”
8Naake Jesũ akĩmacookeria atĩrĩ, “Musa aamũheire rũũtha rwa gũtiganaga na atumia aanyu nĩ ũndũ mũrĩ andũ oomũ ngoro, no gũtiahaanaga ũguo kĩambĩrĩriainĩ. 9 Ngũmwĩra atĩ mũndũ mũrũme o wothe ũngĩtigana na mũtumia wake, tiga no ũndũ wa kwaga kwĩhokeka, angĩhikia mũtumia ũngĩ nĩgũtharia atharagia.”
10Nao arutwo aake makĩmwĩra atĩrĩ, “Angĩkorwo ũguo nĩguo kũhaana gatagatĩinĩ ka mũndũ na mũtumia wake, nĩ kaba kwaga kũhikania.”
11Naake Jesũ akĩmacookeria atĩrĩ, “Ti andũ oothe mangĩhota kwamũkĩra ũrutani ũyũ, tiga o arĩa Ngai ahotithĩĩtie kũwamũkĩra. 12Nĩ ũndũ nĩkũrĩ itũmi cia mĩthemba mĩingĩ iria igiragia andũ mahikanie; amwe nĩ ũndũ maaciarirwo mahaana ta andũ ahakũre; angĩ nĩ ũndũ andũ nĩmaamatuire ũguo; nao angĩ magaga kũhikania nĩ ũndũ wa Ũthamaki wa igũrũ. Reke ũrĩa ũngĩhota kwamũkĩra ũrutani ũyũ awamũkĩre.”
Jesũ kũraathima ciana
(Mar 10.13-16; Luk 18.15-17)
13Na rĩĩrĩ, andũ amwe nĩmaareehire ciana harĩ Jesũ nĩ geetha aciigĩrĩre mooko na acihoere, no arutwo aake magĩkũũma andũ acio. 14No Jesũ akĩmeera atĩrĩ, “Rekeei ciana ciũke kũrĩ niĩ. Tigaai gũcigiria, nĩ ũndũ Ũthamaki wa igũrũ nĩ wa arĩa mahaana ta cio.”
15Naake agĩciigĩrĩra mooko agĩcooka agĩĩthiĩra.
Mũndũ mwĩthĩ gĩtonga
(Mar 10.17-31; Luk 18.18-30)
16Na hĩndĩ ĩmwe mũndũ ũmwe agĩũka kũrĩ Jesũ akĩmũũria atĩrĩ, “Mũrutani, nĩ ũndũ ũrĩkũ mwega njagĩrĩirwo nĩgwĩka nĩ geetha ngĩe muoyo wa tene na tene?”
17Naake Jesũ akĩmũcookeria atĩrĩ, “Nĩkĩ gĩgũtũma ũhooe kĩrĩra gĩkoniĩ ũndũ ũrĩa mwega? Kũrĩ o ũmwe wiki mwega. Angĩkorwo nĩũkwenda gũtoonya muoyoinĩ, athĩkagĩra maathani.”
18 Naake akĩmũũria atĩrĩ, “Nĩ maathani marĩkũ?”
Naake Jesũ akĩmũcookeria atĩrĩ, “Ndũkaanoragane; ndũkaanatharanie, ndũkaanaiye; ndũkaanaigĩrĩre mũndũ kĩgeenyo; 19 tĩĩa thooguo na maitũguo; na ningĩ wende mũndũ ũrĩa mũrigainie naake o ta ũrĩa wĩyendeete wee mwene.”
20Naake mũndũ ũcio mwĩthĩ akĩmwĩra atĩrĩ, “Nĩnũmagĩrĩra maathani macio moothe. Nĩ atĩa ũngĩ njagĩrĩirwo nĩgwĩka?”
21Naake Jesũ akĩmũcookeria atĩrĩ, “Ũngĩenda kwagĩrĩra kũna, thiĩ wendie indo iria ũrĩ nacio ciothe ũcooke ũhe athĩĩni mbeeca icio, na nĩũkũgĩa na mũthiithũ igũrũ. Weka ũguo ũcooke ũũke ũũnũmĩrĩre.”
22Hĩndĩ ĩrĩa mũndũ ũcio mwĩthĩ aiguire ũguo, agĩthiĩ arĩ na kĩeha nĩ ũndũ aarĩ mũtongu mũno.
23Naake Jesũ agĩcooka akĩĩra arutwo aake atĩrĩ, “Ngũmwĩra na ma atĩ nĩgũgaakorwo arĩ hinya itonga gũtoonya Ũthamakiinĩ wa igũrũ. 24Ngũmwĩra o rĩngĩ atĩrĩ, nĩ ũhũthũ ngamĩĩra gũtoonyera irima rĩa cindano gũkĩra mũndũ mũtongu gũtoonya Ũthamakiinĩ wa Ngai.”
25Nao arutwo maigua ũguo makĩgega mũno, makĩũrania atĩrĩ, “Nũũ ũngĩkĩhota kũhonoka?”
26Naake Jesũ akĩmarora akĩmeera atĩrĩ, “Ũndũ ũcio ndũngĩhoteka nĩ andũ, no maũndũ moothe nĩmahotekaga nĩ Ngai.”
27Hĩndĩ ĩyo Petero akĩmwĩra atĩrĩ, “Ithuĩ nĩtũtigĩĩte indo ciothe tũgakũrũmĩrĩra. Nĩ kĩĩ tũkaaheeo?”
28 Naake Jesũ akĩmeera atĩrĩ, “Ngũmwĩra atĩrĩ na ma, hĩndĩ ĩrĩa Mũrũ wa Mũndũ agaikarĩra gĩtĩ gĩake kĩa ũnene thĩinĩ wa thĩ njerũ, inyuĩ mũũnũmagĩrĩra nĩmũgaikarĩra itĩ ikũmi na igĩrĩ cia ũnene, na nĩmũgaatha mĩhĩrĩga ĩrĩa ikũmi na ĩĩrĩ ya Isiraeli. 29Mũndũ wothe ũtigĩĩte nyũmba ciake kana aariũ na aarĩ a nyina, kana ithe, kana nyina; o na kana ciana na mĩgũnda nĩ ũndũ wakwa, nĩakaaheeo indo icio maita igana na acooke agae muoyo wa tene na tene. 30 No rĩĩrĩ, andũ aingĩ arĩa rĩu me mbere nĩ o makaarigia, na aingĩ arĩa me thuutha, nĩ o magaatongoria.