Matukũ ma mũthia
1Ngwenda ũmenye atĩ, matukũinĩ ma mũthia nĩgũgaakorwo na mahinda maritũ, 2tondũ hĩndĩ ĩyo andũ magaakorwo marĩ eyendi, akorokeri mbeeca, egaathi, eegani, arumani, andũ mataheaga aciari aao gĩtĩĩo, andũ matarĩ ngaatho na matarĩ atheru, 3andũ matarĩ na wendani na tha, andũ a kũmenereria arĩa angĩ,mahaana nyamũ, mathũire maũndũ marĩa meega, 4andũ a gũkunyanĩra arĩa angĩ, arũũgĩrĩri na marĩ na mwĩtĩĩo mũingĩ, andũ a kwenda maũndũ ma ikeno handũ ha kwenda Ngai, 5na mooĩ ũhoro wa ũthingu no mareganaga na hinya wa ũthingu ũcio. Andũ ta acio mehagĩrĩre. 6Amu gatagatĩinĩ ka andũ ta acio nĩgũkoragwo andũ arĩa maingagĩrĩra mĩciĩ yene, matoonyagĩrĩra atumia arĩa ahũthũ ngoro, makomereirio nĩ meehia maao na matongoragio nĩ merirĩria ma mwĩrĩ ma mĩthemba yothe. 7Atumia acio nĩmageragia kwĩruta, no matirĩ hĩndĩ mahotaga gũkinyĩra na kũmenya ũhoro ũrĩa wa ma. 8 O ta ũrĩa Jane na Jambare maakararirie Musa, ũguo noguo o nao andũ acio makararagia ũhoro ũrĩa wa ma. Andũ acio meciiria maao nĩmabuthu, na nĩ andũ magwĩte biũ ũhoroinĩ wa gwĩtĩkia. 9No rĩĩrĩ, andũ acio matikaahota gũthiĩ na mbere mũno tondũ andũ oothe nĩmakoona ũrimũ wao, o ta ũrĩa kwahaanire na Jane na Jambare.
Mataaro ma mũthia
10No wee-rĩ, nĩũrũmĩrĩire ũrutani wakwa, mĩtugo yakwa, muorooto wakwa, wĩtĩkio wakwa, gũkirĩrĩria gwakwa, wendo wakwa, gweterera gwakwa na kũũmĩrĩria gwakwa. 11 O na nĩ ũrũmanĩrĩire na kũnyariirwo gwakwa o hamwe na mathĩĩna maakwa moothe. Wee nĩũũĩ ũrĩa ndanyariirirwo hĩndĩ ĩrĩa ndaarĩ Anitiokia, Ikonio, Lusitera, na macio moothe nĩndoomĩrĩirie. No Mwathani nĩandutire maũndũinĩ macio moothe. 12Mũndũ o wothe ũrĩa wendaga gũikara thĩinĩ wa Jesũ Kristũ o naake nĩarĩnyariiragwo. 13No rĩĩrĩ, andũ arĩa aaganu na arĩa maheenanagia no gũthiĩ marĩthiyaga magĩkĩragĩrĩria gũthũũka, makĩheenanagia o nao makĩheenagio. 14No wee-rĩ, ikaraga ũrũmĩĩtie biũ maũndũ marĩa werutire na wetĩkirie, tondũ nĩũũĩ wamamenyire kuuma kũrĩ a. 15Na ũririkanage atĩ kuuma wĩ mwana nĩũtũire ũũĩ Maandĩko marĩa Matheru, marĩa me hinya wa gũkũhe ũũgĩ ũrĩa ũhonokanagia na ũndũ wa gwĩtĩkia thĩinĩ wa Kristũ Jesũ. 16Ũhoro wothe ũrĩa wandĩkĩĩtwo Maandĩkoinĩ Ngai nĩ we werire ũrĩa wa wandĩkire kĩrĩa ekwandĩka. Maandĩko nĩ ma bata mũno hĩndĩ ĩrĩa mũndũ ekũrutana ũhoro wa ma, rĩrĩa egũkaanania, rĩrĩa ekũrũnga andũ mahĩtia maao, na hĩndĩ ĩrĩa egũtaarĩria andũ ũhoro wa mũtũũrĩre mwega, 17nĩguo mũndũ ũrĩa ũtungatagĩra Ngai akoragwo e mwagĩrĩru na ahaarĩirio gwĩka gĩĩko o ro gĩothe kĩega.