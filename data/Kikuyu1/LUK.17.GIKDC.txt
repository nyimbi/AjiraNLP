Meehia
(Mat 18.6-7,21-22; Mar 9.42)
1Naake Jesũ akĩĩra arutwo aake atĩrĩ, “Maũndũ ma kũhĩnga andũ no mũhaka mooneke; no rĩĩrĩ, kaĩ ũrĩa ũtũmaga mooneke arĩ thĩĩnainĩ-ĩ! 2Mũndũ ũcio nĩ kaba oohererwo ihiga rĩa gĩthĩi ngingo aikio iriainĩ, handũ ha gũtũma kamwe ga twana tũũtũ keehie. 3 Nĩ ũndũ ũcio kĩĩmenyagĩrĩreei ciĩkoinĩ cianyu.
“Mũrũ kana mwarĩ wa thooguo angĩĩhia, mũkaanie, na angĩhera, muohere. 4Angĩkwĩhĩria mũthenya ũmwe maita mũgwanja, na o akũhĩtĩria agooka agakwĩra atĩrĩ, ‘Nĩndahera,’ no mũhaka ũmuohere.”
Wĩtĩkio
5Nao atũmwo makĩĩra Mwathani atĩrĩ, “Tuongerere wĩtĩkio!”
6Naake Mwathani akĩmacookeria atĩrĩ, “Korwo mwĩ na wĩtĩkio ũigana kabegũ ga karatarĩ, no mwĩre mũtĩ ũyũ wa mũkũyũ atĩrĩ, ‘Kũũrũka haaha ũkeehande iriainĩ!’ naguo no ũmwathĩkĩre.
Wĩra wa ndungata
7“Atĩrĩĩrĩ, mũndũ o wothe wanyu angĩkorwo na ndungata ya kũrĩma kana ya kũrĩithia-rĩ, no amĩĩre rĩrĩa yoimĩra wĩra, ‘Ũka ũikare thĩ ũrĩe?’ 8Githĩ to amĩĩrire, ‘Wĩhaarĩrie ũhe irio ndĩe na nyue, ndahũũna woe ciaku ũrĩe?’ 9Ningĩ-rĩ, no acookerie ndungata ĩyo ngaatho nĩ ũndũ wa gwĩka ũrĩa amĩathĩĩte? 10Ũguo noguo o na inyuĩ mũhaana; rĩrĩa mweka ũrĩa wothe mwathĩĩtwo mwĩke-rĩ, ugagaai atĩrĩ, ‘Ithuĩ twĩ o ndungata; tweka o ũrĩa twagĩrĩirwo nĩgwĩka.’ ”
Jesũ kũhonia andũ ikũmi
11Na rĩĩrĩ, Jesũ arĩ rũgendoinĩ rwa gũthiĩ Jerusalemu nĩagereire mũhakainĩ wa Samaria na Galili. 12Rĩrĩa aatoonyaga gĩcagiinĩ kĩmwe nĩatũngirwo nĩ andũ ikũmi maarũarĩĩte mũrimũ mũũru wa ngoothi. Nao andũ acio makĩrũũgama haraaya, 13makĩanĩrĩra makiuga atĩrĩ, “Mwathi Jesũ! Tũiguĩre tha!”
14 Rĩrĩa Jesũ aamoonire akĩmeera atĩrĩ, “Thiĩi mũkarorwo nĩ athĩnjĩri Ngai.”
Na rĩĩrĩ, marĩ njĩrainĩ magĩthiĩ gwĩka ũguo aameerire, magĩtherio. 15Rĩrĩa ũmwe wao oonire atĩ nĩahonio-rĩ, akĩhũndũka akĩgoocaga Ngai na mũgambo mũnene, 16akĩĩgũithia magũrũinĩ ma Jesũ, akĩmũcookeria ngaatho. Mũndũ ũcio aarĩ Mũsamaria. 17Naake Jesũ agĩkĩanĩrĩra akĩũria atĩrĩ, “Ĩ githĩ ti andũ ikũmi matherio? Acio angĩ kenda-rĩ, me kũ? 18Mũndũ ũyũ mũgeni no we wahũndũka ooke acookerie Ngai ngaatho?” 19Jesũ agĩcooka akĩĩra mũndũ ũcio atĩrĩ, “Ũkĩra wĩthiĩre; wĩtĩkio waku nĩguo wakũhonia.”
Gũũka kwa Ũthamaki wa Ngai
(Mat 24.23-28,37-41)
20Na rĩĩrĩ, Afarisai amwe nĩmooririe Jesũ rĩrĩa Ũthamaki wa Ngai ũgooka, naake akĩmacookeria akĩmeera atĩrĩ, “Ũthamaki wa Ngai ndũgooka na imenyithia ikuoneka. 21Gũtirĩ mũndũ ũkaamwĩra atĩrĩ, ‘Taroraai, ĩ ũyũ haaha!’ kana ‘Ũũrĩa haarĩa!’ Nĩ tondũ Ũthamaki wa Ngai wĩ gatagatĩinĩ kaanyu.”
22Agĩcooka akĩĩra arutwo atĩrĩ, “Kwĩ ihinda rĩgaakinya mwĩrirĩrie kuona mũthenya ũmwe wa Mũrũ wa Mũndũ, no mũtikaawona. 23Nĩkũrĩ andũ makaamwĩraga atĩrĩ, ‘Taroraai haarĩa!’ kana, ‘Taroraai haaha!’ Mũtikaanathiĩ kũrĩ o, na mũtikaanamarũmĩrĩre. 24Nĩ gũkorwo o ta ũrĩa rũheni rũhenũkaga rũkamũrĩka matu kuuma mwena ũmwe kinya ũrĩa ũngĩ, ũguo noguo Mũrũ wa Mũndũ agaakorwo ahaana mũthenya ũcio wake. 25No rĩĩrĩ, no mũhaka aambe athĩĩnĩke mũno na aregwo nĩ andũ a rũciaro rũũrũ. 26 O ta ũrĩa kwahaanaga matukũinĩ ma Noa, noguo gũkaahaana matukũinĩ ma Mũrũ wa Mũndũ. 27 Hĩndĩ ĩyo andũ maarĩaga na makanyua, na arũme makahikanagia, nao atumia makahĩkaga, nginyagia mũthenya ũrĩa Noa aatoonyire thabina, naguo mũiyũro wa maaĩ ũgĩũka ũkĩmaniina oothe. 28 O na hĩndĩ ya Loti noguo kwahaanaga; andũ maatũũraga marĩaga na maanyuaga, magũraga indo makĩendagia, mahandaga, na maakaga. 29No rĩĩrĩ, mũthenya ũrĩa Loti oimire Sodomu, mwaki na ũbiriiti ũkiura kuo ta mbura uumĩĩte igũrũ ũkĩmaniina oothe. 30Ũguo noguo gũkaahaana rĩrĩa Mũrũ wa Mũndũ akoonanio.
31 “Mũthenya ũcio-rĩ, mũndũ ũrĩa ũgaakorwo nyũmba igũrũ, ndakaanaharũrũke akarute indo ciake iria i nyũmba, o naake mũndũ ũrĩa ũgaakorwo mũgũnda ndakaanacooke na mũciĩ. 32 Taririkanaai mũtumia wa Loti! 33 Mũndũ o wothe ũrĩa ũgeragia kũhonokia muoyo wake, nĩakaaũtee, no ũrĩa ũteaga muoyo wake, nĩakaũhonokia. 34Ngũmwĩra na ma atĩ, ũtukũ ũcio andũ eerĩ magaakorwo makomeete ũrĩrĩ ũmwe, ũmwe wao aakuo, naake ũrĩa ũngĩ atigwo. 35Nao atumia eerĩ magaakorwo magĩthĩa hamwe, ũmwe wao aakuo, naake ũrĩa ũngĩ atigwo. [ 36Andũ eerĩ magaakorwo makĩruta wĩra mũgũndainĩ hamwe, ũmwe wao akuuo, naake ũrĩa ũngĩ atigwo.”]
37Nao makĩmũũria atĩrĩ, “Mwathani, nĩ nakũ?”
Naake akĩmacookeria akĩmeera atĩrĩ, “Harĩa he kĩimba nĩ ho nderi ikonganaga.”