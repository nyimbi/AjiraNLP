Ihooya rĩa kũũria ũgitĩri
1 Ngai wakwa, honokia kuuma gwĩ thũ ciakwa;
menyerera kuuma harĩ arĩa maratharĩkĩra.
2Honokia kuuma harĩ arĩa meekaga ũũru;
ndeithũra kuuma harĩ ooragani.
3Tarora wone nĩkũnjoheria manjoheirie nĩguo manjũrage!
Andũ ooru nĩgwĩcookanĩrĩria marecookanĩrĩria hamwe nĩguo manjũkĩrĩre,
o na hatarĩ ũndũ njĩhĩĩtie kana ngahĩtia, MWATHANI.
4Marethagathaga na ihenya kũnjũkĩrĩra
o na hatarĩ na mahĩtia njĩkĩĩte.
5Arahũka MWATHANI Ngai Mwene Hinya Wothe ũũke ũndeithie,
o wee Ngai wa Isiraeli ũkĩonere,
arahũka ũherithie ndũũrĩrĩ ciothe,
ndũkaiguĩre tha mũndũ o wothe,
ũgarũrũkaga arĩa angĩ akamakunyanĩra nĩguo moone ũũru.
6Macookaga hwaĩinĩ o hwaĩinĩ, makĩraramaga ta magui,
magĩcangacangaga itũũrainĩ.
7Taigua ũrĩa maranuma makĩĩhĩtagĩra!
Nĩmĩ ciao ihaana ta hiũ cia njora irĩ tũnuainĩ twao,
mareciiria atĩ gũtirĩ mũndũ o na ũmwe ũramaigua.
8No wee, MWATHANI, no kũmathekerera ũramathekerera;
ndũũrĩrĩ ciothe nĩgũcinyũrũria ũracinyũrũria.
9Wee, Ngai, nĩ we handũ haakwa ha gwĩtharĩra;
hinya waku noguo niĩ ndĩhokeete.
10Ngai wakwa nĩekũndeithia tondũ nĩ muuma andũ
nĩekũreka ndũũgarũũge nĩgũkena nĩkuona thũ ciakwa itooreetio.
11Ndũkaamoorage o rĩmwe Ngai nĩguo andũ aakwa matikariganĩrwo,
mahurunje na hinya waku na ũmahoote,
wee MWATHANI, mũtũmenyereri.
12Marogwatio nĩ mwĩtĩĩo wao,
nĩ ũndũ tũnua twao twaragia o maheeni;
ciugo ciao ciothe no maheeni matheri!
Tondũ no kũruma marumanaga makĩheenanagia-rĩ,
13maniine na maraakara maaku.
maniine o biũ.
Nĩguo andũ oothe mamenye atĩ Ngai nĩathanaga thĩinĩ wa Isiraeli.
na wathani wake ũhĩmbĩirie thĩ yothe.
14Thũ ciakwa icookaga hwaĩinĩ o hwaĩinĩ, ikĩraramaga ta magui,
igĩcangacangaga itũũrainĩ.
15Icangacangaga o ta magui igĩethaga gĩa kũrĩa,
na ikarĩra o ta mo ciaga kũhũũna.
16No niĩ nĩngũina ng'ane ũrĩa wĩ hinya;
rũũciinĩ o rũũciinĩ ndĩrĩinaga nyanĩrĩire ũrĩa wee wĩ mũtugi.
Nĩ ũndũ nĩũkoreetwo wĩ handũ haakwa ha gwĩtharĩra,
na kĩĩhitho gĩakwa hĩndĩ ya mathĩĩna.
17Nĩngũkũinĩra ngĩkũgoocaga, wee mũngitĩri,
nĩ gũkorwo wee Ngai, nĩ we handũ haakwa ha gwĩtharĩra,
o wee, Ngai ũrĩa ũnyendeete.