Kwini Athalia wa Juda
(2Maũ 22.10--23.15)
1Rĩrĩa Athalia nyina wa mũthamaki Ahazia aamenyire atĩ mũũrũwe nĩoragwo, akĩũragithia andũ oothe a nyũmba ya mũthamaki. 2Na rĩĩrĩ, Joashu mũrũ wa Ahazia no we wiki wahonokire kũũragwo nĩ Athalia. Tondũ rĩĩrĩ, rĩrĩa kworaganagwo nĩoirwo nĩ Jehosheba taatawe ũrĩa warĩ mwarĩ wa mũthamaki Joramu na mwarĩ wa ithe na Ahazia. Akĩmuoya me hamwe na mũmũreri akĩmahitha kanyũmba ga toro, tondũ ũcio makĩaga kũũragwo. 3Naake Jehosheba akĩmũhitha mĩaka ĩtandatũ Hekaarũinĩ, na ihinda rĩu rĩothe kwini Athalia nĩ we wathamakaga Juda.
4No rĩĩrĩ, mwakainĩ wa mũgwanja, Jehoiada mũthĩnjĩri Ngai agĩtũmanĩra njaama iria ciarangagĩra mũthamaki, o na iria ciarangagĩra kwa mũthamaki mũciĩ, mooke kũu Hekaarũinĩ. Naake agĩciĩhĩtithia nĩguo ciĩtĩkanie na ũrĩa aabangĩĩte gwĩka. 5Agĩcooka agĩcionia Joashu mũrũ wa mũthamaki Ahazia, na agĩciatha ũũ: “Rĩrĩa mwoka wĩra mũthenya wa Thabatũ, gĩkundi kĩa mbere kĩanyu kĩrĩrangagĩra nyũmba ya mũthamaki, 6na gĩa keerĩ gĩkarangĩra kĩhingo kĩrĩa gĩĩtagwo Suri, nakĩo kĩu kĩngĩ gĩa gatatũ kĩrangagĩre kĩhingo kĩrĩa kĩrĩ na thuutha wa arangĩri acio angĩ. 7Nacio ikundi igĩrĩ iria irĩkoragwo ciumĩrĩĩte wĩra mũthenya wa Thabatũ, nĩcio irĩrangagĩra Hekaarũ nĩguo igitagĩre mũthamaki. 8Mũrĩrangagĩra mũthamaki Joashu mũnyiitĩĩte hiũ cia njora o harĩa hoothe arĩthiaga. Mũndũ o na ũrĩkũ ũrĩa ũrĩũkaga hakuhĩ na inyuĩ, ũcio mũkooraga.”
9Nacio njaama icio igĩĩka o ta ũrĩa Jehoiada aaciathĩĩte. Igĩkĩreehere Jehoiada andũ aacio, arĩa mathiaga wĩra na arĩa moimĩraga wĩra mũthenya wa Thabatũ. 10Naake mũthĩnjĩri Ngai akĩmahe matimũ na ngo iria ciarĩ cia mũthamaki Daudi iria ciaigĩĩtwo kũu Hekaarũinĩ. 11Naake akĩmabanga marigiicĩrie Hekaarũ na mwena wa na mbere o mũndũ anyiitĩĩte matharaita maake nĩguo magitĩre mũthamaki. 12Naake Jehoiada akiumia Joashu mũrũ wa mũthamaki nja, akĩmwĩkĩra kĩraũni mũtwe, na akĩmũnengera ibuku rĩa mawatho ma ũrĩa mũthamaki aathanaga. Nao magĩitĩrĩria Joashu maguta makĩmũtua mũthamaki makĩhũũra hĩ makiugaga atĩrĩ, “Ũrotũũra mũthamaki!”
13Rĩrĩa kwini Athalia aiguire inegene rĩa arangĩri o na rĩa andũ, agĩthiĩ ahiũhĩĩte na Hekaarũinĩ kũrĩ andũ. 14 Naake aacũũthĩrĩria, akĩona mũthamaki ũcio mwerũ arũũgamĩĩte hau mũromoinĩ wa Hekaarũ, o ta ũrĩa mũtugo wao watariĩ. Ningĩ aathiũrũrũkĩirio nĩ njaama na ahuuhi a tũrumbeeta. Nao andũ oothe nĩkũhuuha mahuuhaga tũrumbeeta makiugagĩrĩria nĩgũkena. Hĩndĩ ĩyo kwini Athalia agĩtembũranga nguo ciake akiuga atĩrĩ, “Ndĩmũkunyanĩre! Ndĩmũkunyanĩre!”
15Na rĩĩrĩ, tondũ Jehoiada ndeendaga Athalia ooragĩrwo Hekaarũinĩ, agĩatha anene a thigari atĩrĩ, “Mũgereriei gatagatĩ ka mĩhari ya arangĩri mũmuumie nja. Mũndũ o wothe ũkũgeria kũmũhonokia, nĩoragwo.” 16Tondũ ũcio makĩmũnyiita, makĩmũgeria kĩhingo kĩrĩa gĩetagwo kĩhingo kĩa Mbarathi makĩmũtwara nyũmbainĩ ya mũthamaki makĩmũũragĩra kuo.
Jehoiada kwagĩria maũndũ
(2Maũ 23.16-21)
17Naake Jehoiada, mũthĩnjĩri Ngai, agĩtũma mũthamaki Joashu na andũ mathondeke kĩrĩĩkanĩro na MWATHANI atĩ nĩmegũtuĩka andũ a MWATHANI. O na ningĩ nĩathondekire kĩrĩĩkanĩro gatagatĩ ka mũthamaki na andũ. 18Nao andũ oothe a bũrũri ũcio magĩthiĩ hekaarũinĩ ya Baali makĩmĩmomora; makiunanga igongoona ciayo, o na mĩhianano ya yo, na makĩũragĩra Matani, mũthĩnjĩri ngai ĩyo yetagwo Baali, o hau mbere igongoona icio.
Naake Jehoiada akĩiga andũ a kũrangĩra Hekaarũ. 19Ningĩ agĩcooka we mwene me na atongoria, njaama iria ciarangagĩra mũthamaki na kwa mũthamaki mũciĩ, na andũ oothe a bũrũri ũcio makiumagaria mũthamaki Joashu kuuma Hekaarũinĩ, mamũtware nyũmbainĩ ya mũthamaki. Naake mũthamaki agĩtoonyera kĩhingo kĩrĩa gĩetagwo kĩa Arangĩri, agĩthiĩ agĩikarĩra gĩtĩ gĩa ũthamaki. 20Tondũ ũcio, andũ oothe a bũrũri ũcio magĩkena mũno. Narĩo itũũra rĩu rĩgĩikara rĩhooreire, tondũ Athalia nĩarĩĩkĩĩtie kũũragĩrwo kũu nyũmbainĩ ya mũthamaki.
21Naake Joashu agĩgĩtuĩka mũthamaki wa Juda e wa mĩaka mũgwanja.