1Na rĩĩrĩ, rĩrĩa ũtukũ watuire gũkũra, ndungata ciake ikĩĩhĩka gũthiĩ. Naake Bagoasi akĩhinga hema kuuma na mwena wa na nja, na akĩgiria ndungata cia Holoferine gũtoonya. Kwoguo oothe magĩthiĩ toro; oothe nĩmaanogeete amu iruga nĩrĩathiĩte na mbere ihinda iraaya. 2Judithi agĩgĩtigwo arĩ wiki hemainĩ na Holoferine ũrĩa wakomeete gĩtandainĩ e mũrĩĩu. 3Hĩndĩ ĩyo Judithi aatigĩĩte eera mũirĩĩtu ũrĩa wamũtungatagĩra oime kũu nyũmba ya toro amweterere kinya rĩrĩa ariuma, o ta ũrĩa eekaga o ũtukũ. Ningĩ nĩerĩĩte Bagoasi atĩ nĩariumagara gũthiĩ kũhooya o ta mũtugo.
4Na rĩĩrĩ, ihinda rĩu andũ oothe nĩmaatigĩĩte Holoferine na gũtirĩ mũndũ o na ũmwe, wa bata kana ũtarĩ, watigĩĩtwo kũu nyũmba thĩinĩ. Judithi agĩkĩrũũgama hakuhĩ na gĩtanda akiuga na ngoro atĩrĩ, “Mwathani Ngai Mwene Hinya Wothe, ndeithĩrĩria ũndũinĩ ũrĩa njerekeire gwĩka nĩ ũndũ wa ũkumio wa Jerusalemu. 5Rĩĩrĩ nĩrĩo ihinda rĩa kũhonokia andũ aaku aamũre, na rĩa kũndeithĩrĩria hote kũhingia mũbango wakwa wa kũniina thũ iria iratwĩhĩtĩra.” 6Arĩĩkia kũhooya ũguo, agĩthiĩ mũtĩinĩ wa ũrĩrĩ hakuhĩ na mũtwe wa Holoferine, agĩcomora rũhiũ rwake rwa njora rũrĩa rwacuurĩĩtio hau, 7agĩkuhakuhĩrĩria gĩtandainĩ akĩmũnyiita njuĩrĩ cia mũtwe, akiuga atĩrĩ, “Mwathani Ngai wa Isiraeli, he hinya rĩu.” 8Akĩoya rũhiũ na igũrũ agĩtema ngingo maita meerĩ na hinya wake wothe, agĩtinia kĩongo gĩake. 9Thuutha ũcio akĩgaragaria mwĩrĩ wake kuuma gĩtandainĩ na agĩcuurũria gĩtaama kuuma mĩtĩinĩ ya gĩtanda. Agĩcooka akiuma nja akĩnengera ndungata yake kĩongo kĩu kĩa Holoferine, 10nayo ĩgĩgĩĩkĩra kĩondoinĩ kĩa irio.
Judithi na ndungata yake gũcooka Bethulia
Nao marĩ eerĩ makiuma kambĩinĩ ĩyo o ta ũrĩa meekaga magĩthiĩ kũhooya. Thuutha wa kũhĩtũkĩra kambĩinĩ ya Aasiria, magĩtuĩkania kĩanda makĩambatĩrĩra mwena wa irĩma o nginya ihingoinĩ cia Bethulia. 11Marĩ o haraaya Judithi akĩanĩrĩra arangĩri arĩa maarĩ kĩhingoinĩ akĩmeera atĩrĩ, “Hingũraai kĩhingo! Hingũraai kĩhingo! Ngai witũ arĩ o hamwe na ithuĩ. O rĩngĩ ũũmũũthĩ nĩonania hinya wake thĩinĩ wa Isiraeli na ahũthĩra hinya wake kũhũũra thũ ciitũ.”
12Na rĩĩrĩ, maigua mũgambo wake, andũ a itũũra makĩhanyũka meerekeire thoome wa itũũra na magĩĩta atongoria oothe. 13Oothe, anyiinyi na anene, magĩteng'era hamwe kĩhingoinĩ. Gũtirĩ mũndũ ũngĩetĩkirie atĩ Judithi nĩarĩĩkĩĩtie gũcooka. Magĩkĩmũhingũrĩra kĩhingo arĩ hamwe na ndungata yake, makĩmaamũkĩra. Magĩcooka magĩakia mwaki wa kuona naguo, magĩthiũrũrũkĩria atumia acio. 14Judithi naake akĩanĩrĩra atĩrĩ, “Goocaai Ngai! Mũheei ũgooci! Goocaai Ngai ũrĩa ũtathengeetie tha ciake kuuma nyũmba ya Isiraeli. Ũtukũ ũyũ nĩahũthĩrĩĩte gũthũũkangia thũ ciitũ.” 15Agĩcooka akĩruta kĩongo kĩrĩa kĩarĩ kĩondoinĩ kĩa irio agĩkĩonia andũ akiuga atĩrĩ, “Gĩĩkĩ nĩkĩo kĩongo kĩa Holoferine, mũtongoria ũrĩa mũnene wa ita cia Asiria, nakĩo gĩĩkĩ nĩ gĩtaama kĩa ũrĩrĩ wake harĩa egũkomeete e mũrĩĩu! Mwathani nĩkũmũniina amũniina na guoko kwa mũtumia. 16Ngwĩhĩta na Mwathani ũrĩa ũtũũraga muoyo atĩ Holoferine ndahuutĩĩtie, o na gũtuĩka ũthaka wakwa nĩũmũheenereirie wakĩmũreehere kũniinwo gwake. Niĩ ndarĩ ũndũ eekĩĩte na niĩ wagũtũma thaahe kana njonoke. Mwathani ũrĩa mũtũũra muoyo nĩamenyereire maũndũinĩ macio moothe.”
17Andũ oothe thĩinĩ wa itũũra makĩgega mũno, makĩinamĩrĩra magĩthaathaiya Ngai, makĩhooya me hamwe makiuga atĩrĩ, “Ngai witũ, wee nĩwagĩrĩirwo nĩkũgoocwo mũno. Ũũmũũthĩ nĩũhooteete thũ cia andũ aaku.”
18 Naake Uzia akĩĩra Judithi atĩrĩ, “Mwarĩ ũyũ wakwa, Ngai Ũrĩa Ũrĩ Igũrũ Mũno nĩakũraathimĩĩte gũkĩra atumia oothe thĩinĩ wa thĩ! Mwathani Ngai arogaathwo we mũũmbi wa igũrũ na thĩ ũrĩa ũkũhotithirie gũtinia kĩongo kĩa mũtongoria wa thũ ciitũ. 19Gũtĩĩa Ngai gwaku gũtirĩ hĩndĩ gũkaariganĩra ngoroinĩ cia andũ rĩrĩa maaririkana ũhoro wa hinya wa Ngai. 20Ngai arokũhe gĩtĩĩo gĩa gũtũũra nĩ ũndũ wa ũrĩa weka. Arokũhe iraathimo, amu nĩũikarĩĩte wĩ mwĩhokeku harĩ we, na ndũnacaaĩra muoyo waku no nĩkweheria weheririe kũhinyĩrĩrio kwa andũ aaku.”
Nao andũ oothe magĩcookia atĩrĩ, “Ameni! Ameni!”