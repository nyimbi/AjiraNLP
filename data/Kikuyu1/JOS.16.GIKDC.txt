Bũrũri ũrĩa wagaĩirwo mũhĩrĩga wa Efiraimu na nuthu ya mũhĩrĩga wa Manase ya mwena wa ithũĩro
1Mũhaka wa na kĩanda wa bũrũri ũrĩa wagaĩirwo njiarwa cia Josefu wambĩrĩirie Jorodani kũrĩa kũrĩ hakuhĩ na Jeriko, handũ haarĩ na mwena wa irathĩro wa ithima cia maaĩ cia Jeriko, ũgacooka ũgathiĩ o werũinĩ. Ũgacooka ũkoima Jeriko, ũkaambata ũtuĩkanĩirie bũrũri ũrĩa ũrĩ irĩma ũgathiĩ o nginya Betheli. 2Woima Betheli, ũgathiĩ Luzi ũtwĩkanĩĩtie o nginya Atarothu Adari, kũrĩa Aariki maatũũraga. 3Ũgacooka ũgathiĩ ũroreete na mwena wa ithũĩro kũrĩa Ajafileti maatũũraga, ũgathiĩ na mbere o nginya Bethi Horoni ya na kĩanda. Woima hau ũgathiĩ Gezeri, ũgacooka ũgathiĩ ũkarĩĩkĩrĩra iriainĩ rĩa Mediteraneani.
4Mũhĩrĩga wa Efiraimu, na nuthu ya mũhĩrĩga wa Manase ya mwena wa ithũĩro ĩgĩkĩgaĩirwo bũrũri ũcio ũtuĩke igai rĩayo. Mĩhĩrĩga ĩno yarĩ njiarwa cia Josefu.
Mũhĩrĩga wa Efiraimu
5Mũhaka wa bũrũri wa mũhĩrĩga wa Efiraimu kũringana na mbarĩ ciaguo watariĩ ta ũũ: woimĩĩte Atarothu Adari, ũgathiĩ ũroreete na mwena wa irathĩro, ũgakinya Bethi Horoni ya na rũgongo. 6Woima kũu, ũgathiĩ iriainĩ rĩa Mediteraneani. Mikimethathu yarĩ mwana wa na rũgongo. Mũhaka wegonyire na mwena wa irathĩro, ũkeerekera Taanathu Shilo, ũkahĩtũkĩra itũũra rĩu na mwena wa irathĩro, ũgathiĩ nginya Janoa. 7Ũgacooka ũgaikũrũka o nginya Atarothu na Naara, ũgakinya Jeriko, na ũkarĩĩkĩrĩra Jorodani. 8Mũhaka ũcio ũgacooka ũkoima Tapua, ũkarora na mwena wa ithũĩro, ũgathiĩ o nginya karũũĩinĩ ga Kana, ũkarĩĩkĩrĩra o iriainĩ rĩa Mediteraneani. Ũcio nĩguo bũrũri ũrĩa wagaĩirwo mũhĩrĩga wa Efiraimu kũringana na mbarĩ ciaguo ũtuĩke igai rĩaguo, 9o na nĩwongereirwo matũũra na icagi imwe iria ciarĩ bũrũriinĩ wa Manase. 10 No rĩĩrĩ, andũ a Efiraimu matiarutũrũrire Akanaani arĩa matũũraga Gezeri; tondũ ũcio Akanaani acio matũũranagia nao nginya ũũmũũthĩ, no nĩmaatuirwo ngombo nĩ andũ a Efiraimu cia kũmarutagĩra wĩra.