1“Rĩrĩa ndeenda kũhonia andũ aakwa a Isiraeli
o na gũtũma magaacĩre rĩngĩ,
kĩrĩa nyonaga no waganu na wĩhia ũrĩa meekaga.
No kũheenania maheenanagia mũndũ na ũrĩa ũngĩ;
nĩkũbunja mabunjaga nyũmba ciene makaiya;
nĩgũtuunya matuunyagĩra andũ indo ciao na kũu njĩrainĩ.
2Nao matiĩcũũranagia meciiriainĩ maao
atĩ nĩndĩririkanaga waganu wao wothe.
No tondũ rĩu nĩmathiũrũrũkĩirio nĩ meehia
na niĩ ndingĩĩgirĩrĩria kuona meehia macio.”
Mĩbango mĩũru mũciĩ kwa mũthamaki
3MWATHANI ekuuga atĩrĩ,
“Andũ nĩkũheenia maheenagia mũthamaki na atongoria aake
na mĩbango mĩũru.
4Oothe nĩ itharia;
matariĩ ta mwaki wakĩĩtio riiko nĩ mũrugi wa mĩgate,
na ndacookaga kũwakĩrĩria o nginya arĩkima
mũtu wa gũkanda mĩgate.
5Mũthenya wa thigũkũ ya mũthamaki,
makĩhe mũthamaki na njaama ciake ndibei
makĩnyua nginya magĩkĩĩga.
6Ĩĩ, magĩgĩakana ta mwaki marĩ na
ũũru wa gũthũũkia maũndũ.
Ũtukũ makĩraara maimbĩĩte nĩ maraakara,
gwakĩa maraakara magĩtuthũka ta nĩnĩmbĩ cia mwaki.
7Marĩ na maraakara macio mahiũ ũguo,
magĩkĩũraga anene aao.
Magĩkĩũraga athamaki aao oothe ũmwe kwa ũmwe,
na gũtirĩ wahoire ũteithio kuuma kũrĩ niĩ.”
Isiraeli na ndũũrĩrĩ iria ingĩ
8MWATHANI ekuuga atĩrĩ,
“Andũ a Isiraeli matariĩ ta mũgate ũtarĩ mũhĩu.
Mehokaga ndũũrĩrĩ iria imarigiicĩirie
9na matiũĩ atĩ kwĩhoka andũ a ndũũrĩrĩ
nĩkuo kũmaagithĩĩtie hinya.
Matukũ maao nĩmatare
no o matiũĩ ũguo.
10Mwĩtĩĩo wa andũ a Isiraeli nĩwonanagia ũrĩa matariĩ.
Moona maũndũ macio moothe meekĩkĩĩte-rĩ,
matinjookagĩrĩra niĩ, MWATHANI Ngai wao.
11Andũ a Isiraeli matururĩĩte ta ndutuura ngĩĩgu;
nĩgũkaĩra makayagĩra Amisiri mamateithie
magacooka mageeta Aasiria mamateithie!
12Magĩthiĩ-rĩ, nĩngũtega mũtego
ndĩmagwatie o ta nyoni.
Nĩngũmaherithia nĩ ũndũ wa ũũru ũrĩa meekĩĩte.
13“Kaĩ andũ a Isiraeli marĩ thĩĩna-ĩ!
Tondũ nĩmandiganĩirie na makaanemera,
nĩkũniinwo mekũniinwo.
Nĩnyendaga kũmahonokia,
no maathaathayagia na ũrambu.
14Matiihooyaga na ma,
no gwĩtungumania metungumanagia thĩ
makiugagĩrĩria ta ũrĩa andũ arĩa matooĩ Ngai meekaga.
Rĩrĩa mekũũhooya ndĩmahe ngano na ndibei,
o nĩgwĩtemenga metemengaga ta ũrĩa ahooi mĩhianano meekaga.
Kaĩ andũ aya nĩ aremi-ĩ!
15O na gũkorwo nĩ niĩ ndamarerire na ngĩtuma magĩe na hinya,
no gũthugunda maathugundagĩra ũũru.
16Maikaraga makĩndiganagĩria,
makarũmanagĩrĩra na ngai ĩtangĩmateithia,
mahaana o ta ũta mũgonyoku.
Anene aao maaragia wĩĩ mũtheri,
kwa ũgwo nĩkũũragwo marĩũragwo,
nao andũ a Misiri mamathekerere.”