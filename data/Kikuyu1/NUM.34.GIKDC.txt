Mĩhaka ya bũrũri
1Ningĩ MWATHANI akĩĩra Musa 2eere andũ Aisiraeli atĩrĩ, “Mwatoonya bũrũri wa Kanaani, bũrũri ũrĩa ngũmũhe mĩhaka yaguo ĩgaakorwo ĩhaana ta ũũ: 3Mũhaka wa na kĩanda ũgaakorwo werũinĩ wa Zini kũrigania na mũhaka wa Edomu. Ũkaambĩrĩria mũthiainĩ wa na kĩanda wa iria rĩa Cumbĩ 4ũcooke ũikũrũke ũroreete Mwanya wa Akirabimu, ũthiĩ ũhĩtũke Zini ũikũrũke o nginya Kadeshi Barinea. Ũcooke wĩyune ũthiĩ nginya Hazaru Adari, ũthiĩ na mbere nginya Azimoni. 5Woima hau wĩyune werekere gĩtuamba kĩrĩa kĩrĩ mũhakainĩ wa Misiri, ũrĩĩkĩrĩre iriainĩ rĩa Mediteraneani.
6“Mũhaka wa mwena wa ithũĩro nĩ iria rĩa Mediteraneani.
7“Naguo mũhaka wa mwena wa na rũgongo ũgaathiĩ ũrũngĩrĩirie kuuma iriainĩ rĩa Mediteraneani nginya kĩrĩmainĩ kĩa Hori. 8Kuuma hau ũthiĩ nginya Mwanyainĩ wa Hamathu, ũthiĩ Zedadi, 9na nginya Zifironi, ũrĩĩkĩrĩrie Hazaru Enani.
10“Naguo mũhaka wa mwena wa na irathĩro ũgaathiĩ ũrũngĩrĩirie kuuma Hazaru Enani nginya Shefamu. 11Ũcooke ũikũrũke nginya Haribeli, mwena wa irathĩro wa Aini, ũthiĩ irĩmainĩ cia mwena wa irathĩro iria rĩa Galili, 12ũcooke ũikũrũke ũtwaranĩĩte na rũũĩ rwa Jorodani ũrĩĩkĩrĩrie iriainĩ rĩa Cumbĩ.
“Ĩyo nĩ yo ĩgaakorwo ĩrĩ mĩhaka ya bũrũri wanyu.”
13 Musa agĩkĩĩra Aisiraeli atĩrĩ, “Ũcio nĩguo bũrũri ũrĩa mũkaagaya na ũndũ wa gũcuuka mĩtĩ, ũrĩa MWATHANI aheete mĩhĩrĩga ĩrĩa kenda na nuthu. 14Amu andũ a mũhĩrĩga wa Reubeni, Gadi, na a nuthu ya mũhĩrĩga wa Manase nĩmagĩĩte na bũrũri wao, ũrĩ mũgayanie kũringana na mĩciĩ yao, 15mwena wa irathĩro wa rũũĩ rwa Jorodani, kũng'ethera Jeriko.”
Atongoria a kũgayania bũrũri
16MWATHANI agĩcooka akĩĩra Musa atĩrĩ, 17“Eleazaru mũthĩnjĩri Ngai, na Joshua mũrũ wa Nuni nĩ o mekũgayania bũrũri. 18Oya mũthuuri ũmwe kuuma harĩ o mũhĩrĩga mamateithĩrĩrie kũũgayania.” 19-28Maya nĩ mo marĩĩtwa ma athuuri arĩa MWATHANI aathuurire:
Mũhĩrĩga Mũtongoria
Juda Kalebu mũrũ wa Jefune
Simeoni Shelumieli mũrũ wa Amihudi
Benjamini Elidadi mũrũ wa Kisiloni
Dani Buki mũrũ wa Jogili
Manase Hanieli mũrũ wa Efodi
Efiraimu Kemueli mũrũ wa Shifitani
Zebuluni Elizafani mũrũ wa Parinaki
Isakaru Palitieli mũrũ wa Azani,
Asheri Ahihudu mũrũ wa Shelomi
Nafutali Pedaheli mũrũ wa Amihudi.
29Acio nĩ o andũ arĩa MWATHANI aaheire wĩra wa kũgaĩra andũ a Isiraeli bũrũri wa Kanaani.