Mĩario ya Ayubu
1Naake Ayubu agĩcookia atĩrĩ,
2“Nĩnjiguĩte ciugo nyingĩ ta icio.
Kaĩ inyuothe mũrĩ oomanĩrĩria a kũiguĩrwo tha-ĩ!
3Kaĩ ciugo cia kũhũhũũtĩka itegũthira?
Nĩ kĩĩ kĩramũhatĩrĩria mũthiĩ o na mbere kwaria?
4Mũngĩrĩ handũ haakwa-rĩ,
no njuge ũrĩa wothe mũroiga;
no njarie ciugo cia kũmũtuura,
na ndĩmũnyũrũrie.
5No ndĩmũũmĩrĩrie na mataaro,
na horahorie ruwo rwanyu na mĩario yakwa.
6“O na ndaria, ruwo rwakwa rũtirahorahora;
o na ndakira, rũtirandigithĩria.
7Ngai ahũũrĩĩte kĩhinyio;
nĩanangĩĩte mũciĩ wakwa wothe.
8Ũrĩa eekĩĩte mwĩrĩ ũyũ wakwa,
nĩ ũira wa ũrĩa anyariirĩĩte.
Ũhinyaru wakwa nĩũtũmĩĩte
andũ moone atĩ nĩnjĩhĩĩtie.
9“Ngai andambururangĩĩte na maraakara;
angũũrĩire maitho e na rũthũũro.
10Andũ nĩmaanyararĩĩte;
moonganĩĩte hamwe manjũkĩrĩre;
marahũũra thĩa matarĩ na tha.
11Ngai anenganĩrĩĩte kũrĩ andũ ooru;
anjikĩĩtie mookoinĩ ma andũ aaganu.
12Ndatũũraga hooreire,
no Ngai akĩnyiita mũmero,
akĩĩbebera na akĩĩmemenda.
Ngai areruta cabaa na niĩ;
13aranjikĩria mĩguĩ na mĩena yothe;
atheeceete akandiihia;
ndaranjiguĩra tha o na haniini.
14Ngai atheecangĩĩte maita maingĩ;
ahithũkĩire o ta mũũthigari ũrĩ na rũthũũro rũingĩ.
15“Ndĩracakaya ndĩhumbĩĩte nguo ya ikũnia,
na ngaikara haaha rũkũngũinĩ hootekeete.
16Ndĩrĩĩte nginya maitho magatuunĩha;
ndĩroona o marundurundu.
17No niĩ ndirĩ ũũru njĩkĩĩte,
na ihooya rĩakwa kwĩ Ngai rĩtirĩ na ũcuuke.
18“We thĩ, ndũgakũnĩkĩre mahĩtia marĩa njĩkĩĩtwo;
ndũkaareke kĩrĩro gĩakwa ngĩrĩrĩra ihooto ciakwa gĩkirio!
19 Kũũria igũrũ kũrĩ mũndũ
ũrĩ mwena wakwa ũranjarĩrĩria.
20Araata aakwa marathekerera,
niĩ na niĩ ngarĩrĩra Ngai.
21Ũcio ũrĩ mwena wakwa-rĩ,
ararũĩrĩra kĩhooto gĩakwa mbere ya Ngai
o ta mũndũ akĩarĩrĩria mũraatawe.
22Mĩaka yakwa nĩgũthira ĩrathira,
ndĩthiĩre kũrĩa itakoima.