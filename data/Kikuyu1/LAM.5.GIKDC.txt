Ihooya rĩa kũũria tha cia Ngai
1MWATHANI, ririkana maũndũ marĩa matũkorereire;
rora wone gĩconoko kĩrĩa tũrĩ nakĩo.
2Igai riitũ rĩnengereetwo ageni,
nyũmba ciitũ iratũũrwo nĩ andũ a ndũũrĩrĩ.
3Ithuĩ tũtuĩkĩĩte ciana itarĩ na maithe;
maanyina maitũ matuĩkĩĩte atumia a ndigwa.
4Nĩkũgũra tũragũra maaĩ marĩa tũranyua,
ngũ nacio nĩkwenderio tũrenderio.
5Arĩa maratũthĩĩnia matũikarĩire o ciande;
tũrĩ anogu na matiratũhe ũhuurũko.
6Nĩtũtumĩĩte ndũgũ na Misiri na Asiria,
nĩguo tuone irio cia kũigana.
7Maithe maitũ nĩmeehirie, no matirĩ ho,
rĩu nĩ ithuĩ tũraherithio handũ haao.
8Tũrathwo nĩ ngombo,
na gũtirĩ wa gũtũruta wathaniinĩ wacio.
9Tũraikia mĩoyo iitũ ũgwatiinĩ tũgĩcaria irio,
tondũ ooragani maiyũire ithakainĩ.
10Mĩĩrĩ iitũ nĩhinyarĩĩtio nĩ kĩhuti,
ĩrakana o ta mwaki nĩ ũrĩa tũhũũtiĩ.
11Atumia maranyiitwo na hinya kũu Zayuni,
airĩĩtu nao magakomwo nao na hinya matũũrainĩ moothe ma bũrũri wa Juda.
12Anene moeetwo magaitwo,
athuuri nao matiraheeo gĩtĩĩo o na haniini.
13Aanake marathĩithio ngano ta ngombo,
tũhĩĩ natuo tũrathiĩ tũgĩtũgũũgaga tũkuuithĩĩtio mĩrigo ya ngũ.
14Athuuri nĩmatigĩĩte gũikara kĩhingoinĩ gĩa itũũra,
nao aanake magatigana na nyĩmbo ciao.
15Ngoro ciitũ nĩithirĩĩtwo nĩ gĩkeno,
kĩrĩro nĩkĩo gĩcookeete handũ ha nyĩmbo ciitũ.
16Maũndũ marĩa tũretĩĩaga namo, gũtirĩ mũtigaru.
Kaĩ ithuĩ twĩhĩĩtie, tũrĩ thĩĩnainĩ-ĩ!
17Nĩkĩo ngoro ciitũ irwarĩĩte ikaaga hinya,
na tũkoona nduma.
18Amu kĩrĩma gĩa Zayuni gĩtigĩĩtwo ũtheri,
no mbwe ĩrarimũũtha kuo.
19No rĩĩrĩ, wee MWATHANI, ũgũtũũra ũthamakaga nginya tene na tene,
na wathani waku ũgũtũũra njiarwa na njiarwa.
20Kaĩ ũgũkĩriganĩrwo nĩ ithuĩ tene na tene?
Ũgĩtũtiganĩirie ihinda iraaya ũguo nĩkĩ?
21MWATHANI, tũcookie harĩ we nĩguo tũgũcookerere;
tũcookerie riiri ũrĩa twarĩ naguo tene.
22Tiga no ũkorirwo ũtũregeete tene na tene
na ũgatũraakarĩra hatarĩ na gĩthimi.