1Rĩu-rĩ, Mũthĩnjĩri Ngai Ũrĩa Mũnene o wothe athuuragwo kuuma gatagatĩinĩ ka andũ agatuuo wa gũtungatagĩra Ngai handũ haao, nĩ geetha arutagĩre Ngai mahaki na magongoona nĩ ũndũ wa meehia. 2Na tondũ o naake aanakorwo atarĩ na hinya, nĩahotaga gũkirĩrĩria arĩa ahũhũũtĩki o na arĩa mahĩtagia. 3 Tondũ o naake ndakĩrĩ hinya, no mũhaka akĩrute igongoona nĩ ũndũ wa meehia maake, o ta ũguo arutaga nĩ ũndũ wa meehia ma kĩrĩndĩ. 4 Na rĩĩrĩ, gũtirĩ mũndũ wĩthuuraga akeehe gĩtĩĩo gĩa gũtuĩka Mũthĩnjĩri Ngai Ũrĩa Mũnene, no nĩgwĩtwo eetagwo nĩ Ngai, o ta ũrĩa Harũni eetirwo.
5 Ũguo noguo Kristũ naake ataigana gwĩtũũgĩria atĩ nĩ geetha atuĩke Mũthĩnjĩri Ngai Ũrĩa Mũnene. Handũ ha ũguo Ngai aamwĩrire atĩrĩ,
“Wee wĩ Mũrũ wakwa;
ũũmũũthĩ nĩndatuĩka Thooguo.”
6 Na agacooka akoiga handũ hangĩ atĩrĩ,
“Wĩ mũthĩnjĩri Ngai nginya tene,
wa gĩthemba kĩa Melikizedeki.”
7 Hĩndĩ ĩrĩa Kristũ aatũire gũũkũ thĩ, nĩahooyaga na agathaithaga Ngai agĩkayaga na agĩitaga maithori, tondũ no we ũngĩahotire kũmũhonokia amũrute gĩkuũinĩ. Naake nĩaiguirwo nĩ Ngai nĩ ũndũ wa kwĩnyiihia na kwĩĩrutĩra gwake. 8O na akorwo aarĩ Mũrũ wa Ngai, we nĩamenyire gwathĩka tondũ wa kũnyamaarĩka kũrĩa anyamaarĩkire. 9Na rĩĩrĩ, arĩĩkia gũtuuo mwagĩrĩru kũna nĩatuĩkire kĩhumo kĩa ũhonokio ũrĩa ũtagaathira nĩ ũndũ wa arĩa oothe mamwathĩkagĩra. 10Naake Ngai agĩkĩmũtua Mũthĩnjĩri Ngai Ũrĩa Mũnene wa gĩthemba kĩa Melikizedeki.
Mwĩmenyerereei mũtikaae gũtiga gwĩtĩkia Kristũ
11Na rĩĩrĩ, ha ũhoro ũcio, twĩ na maũndũ maingĩ twagĩrĩirwo nĩkuuga, no he na hinya wa kũmũtaarĩria nĩ tondũ mũtiiguaga na ihenya. 12 O na gũtuĩka mahinda maya inyuĩ mwagĩrĩirwo gũkorwo mũrĩ arutani-rĩ, nĩmũkwenda mũndũ wa kũmũruta rĩngĩ maũndũ marĩa mwarutirwo o kĩambĩrĩria ma ũhoro wa Ngai. Ningĩ handũ ha mũrĩe irio nyũmũ, inyuĩ no mũnyuire iria, 13nĩ amu mũndũ o wothe ũtũirio nĩ iria no gakenge gatataũkĩirwo nĩkũmenya ũhoro wa ũthingu. 14Nĩ ũndũ-rĩ, irio nyũmũ nĩ cia arĩa agima, o arĩa nĩ ũndũ wa gũcimenyera mahotaga gũkũũrana wega na ũũru.