Aisiraeli matithaathayagia mĩhianano
1Atĩrĩĩrĩ, wee Ngai witũ, wĩ muuma andũ na wa kwĩhokeka,
ndũhiũhaga kũraakara na wathaga indo ciothe na tha.
2Nĩ gũkorwo o na tũngĩĩhia tũrĩ o ro aaku,
na nĩtwĩtĩkĩĩtie ũhoti waku.
Tondũ nĩtũũĩ atĩ nĩũtũnyiitaga o ta andũ aaku-rĩ, tũtirĩĩhagia.
3Gũgwĩtĩkĩra nĩkuo ũthingu ũrĩa mũgima,
na gũkũũrana ũhoti waku nĩkuo kĩhumo gĩa kwaga gũkua.
4Atĩrĩĩrĩ, tũtitwarĩrĩirio mahĩtiainĩ nĩ wara mũhĩtanu wa andũ,
kana nĩ wĩra ũtarĩ mũthaka wa mũhaki rangi,
o na kana mbica igemeetio na marangi maingĩ.
5Kwĩrorera mbica icio, gũtũmaga irimũ irĩe mĩeũ,
na ikaambĩrĩria kũinamĩrĩra mĩhianano
ĩtarĩ muoyo ya indo iria ciakuire tene.
6Andũ arĩa eendi ũũru na arĩa maagĩrĩirwo nĩ wĩtĩkio ta ũcio,
nĩ arĩa macithondekaga na arĩa maciĩhokaga na arĩa macithaathayagia.
Athondeki mĩhianano nĩ irimũ
7Atĩrĩĩrĩ, ta nyiita mũũmbi nyũngũ;
akiyanagia ndooro ĩrĩa hinyu
akamĩthondeka indo cia mĩthemba yothe nĩ ũndũ wa mabata maitũ.
Kuuma ndooro o ĩmwe oombaga indo cia gũtũmĩrwo na mabata marĩa meega,
na cia gũtũmĩrwo nĩ ũndũ wa mabata marĩa matarĩ meega.
No nĩ mũũmbi nyũngũ ũcituagĩra nĩ ũndũ ũrĩkũ wa macio meerĩ irĩrutaga.
8Kuuma o rĩũmbainĩ rĩmwe, aatũmĩra hinya wake na njĩra ĩtaagĩrĩire
oombaga ngai ya tũhũ.
Na tondũ o naake arombirwo o ihinda rĩtarĩ iraaya kuuma ndooroinĩ-rĩ,
arĩcooka o narua kũrĩa oimire
rĩrĩa arĩĩtwo akaheane ũhoro wa muoyo wake.
9O na kũrĩ ũguo, we ndeciiragia mũno igũrũ rĩa gĩkuũ kĩrĩa gĩcuuhĩrĩire,
o na kana igũrũ rĩa ũkuhĩ wa ũtũũro wake.
Ageragia gũcindana na aturi arĩa aara a thahabu na a betha,
akegerekania na aacũhia a igera
na akeerahagĩra indo cia tũhũ athondekeete.
10Ngoro yake no mũhu, kĩĩrĩgĩrĩro gĩake gĩtirĩ bata ta rũkũngũ,
gũtũũra muoyo gwake gũtirĩ kĩene ta ndooro.
11Nĩ gũkorwo nĩakaanire ũrĩa
wamũũmbire akĩmwĩkĩra ngoro ĩrĩa ĩrutaga wĩra,
o na akĩmũhe mĩhũũmũ ya ũtũũro.
12Makĩria ma ũguo, abaaraga muoyo ta arĩ ithaako,
na ũtũũro ta arĩ ndũũnyũ,
kũndũ kũiyũire o athogori;
Eetĩkĩĩtie atĩ mũndũ no mũhaka eyonere uumithio
o na angĩtũmĩra ungumania ũrĩkũ kana ũrĩkũ.
13Na rĩĩrĩ, mũndũ ũcio kuuma o ndooro ĩmwe oombaga
indo iria ikuaga cia mahũthĩro,
na agathondeka o na ngai cia mĩhianano,
naake nĩoĩ wega gũkĩra andũ arĩa angĩ atĩ nĩareeka ũũru.
Ũkĩĩgu wa Amisiri wa gũthaathaiya mĩhianano ya rĩũmba
14No rĩĩrĩ, andũ arĩa akĩĩgu gũkĩra arĩa angĩ
na akũiguĩrwo tha gũkĩra mĩoyo ya ciana-rĩ,
nĩ thũ iria ciatũire ihinyĩrĩirie andũ aaku.
15Tondũ nĩcioire mĩhianano yothe ya ageni
ikĩmĩtua ngai.
Ngai itaahotaga kũhũthĩra maitho maacio kuona,
maniũrũ maacio kũhiihia,
matũ maacio kũigua,
njara ciacio kũnyiita,
na magũrũ maacio gũkinyũkia.
16Cio-rĩ, ithondekeetwo nĩ mũndũ, kĩũmbe kĩrĩa o nakĩo kĩhoeete muoyo,
tondũ gũtirĩ mũndũ ũngĩhota gwĩthondekera ngai imũhaana.
17Nĩ gũkorwo mũndũ ũrĩa ũkuaga,
na mooko macio maake mooru angĩhota gũthondeka kĩndũ gĩkuũ.
Na rĩĩrĩ, we mwene e goro gũkĩra indo iria athaathayagia
nĩ gũkorwo we e muoyo nocio itirĩ.
18Na rĩĩrĩ, o na nyamũ iria i magigi mũno,
na iria ndiitu gũkĩra iria ingĩ ciothe no ciathaathayagio,
19na itarĩ na ũthaka ũngĩtũma ithaathayio.
Nĩ ũndũ ũcio itinyiitaga igaathĩrĩria
na kĩraathimo kuuma harĩ Ngai.