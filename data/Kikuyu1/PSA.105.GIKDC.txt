Ngai na andũ aake
(1Maũ 16.8-22)
1Cookeriai MWATHANI ngaatho,
anĩrĩraai ũnene wake,
menyithiai andũ oothe a thĩ ũrĩa eekĩĩte.
2Mũgooceei na nyĩmbo;
menyithaniai maũndũ moothe
ma magegania marĩa eekĩĩte!
3Kenaai tondũ tũrĩ aake;
arĩa oothe mamũthaathayagia nĩmacanjamũke!
4Cariai MWATHANI, o na hinya wake;
mũthaathayagiei hingo ciothe.
5-6Inyuĩ njiarwa cia Aburahamu, ndungata yake,
o inyuĩ njiarwa cia Jakubu,
ũrĩa Ngai athuurĩĩte;
ririkanaai ciama iria Ngai aaringire,
o na matuĩro marĩa aatuire.
7MWATHANI nĩ we Ngai witũ;
maathani maake nĩmakũrũmagĩrĩrwo nĩ thĩ yothe.
8Egũtũũra amenyereire kĩrĩĩkanĩro gĩake nginya tene na tene,
na ndakaariganĩrwo nĩ ciĩranĩro ciake rĩ kana rĩ.
9 Kĩrĩĩkanĩro kĩu nĩkĩo aarĩĩkanĩire na Aburahamu,
na nokĩo eerĩire Isaaka na mwĩhĩtwa.
10 MWATHANI nĩerũhĩirie Jakubu kĩrĩĩkanĩro kĩu,
gĩa gũtũũra tene na tene,
11akiuga atĩrĩ, “Nĩngaakũhe bũrũri wa Kanaani;
ũcio nĩguo ũgaatuĩka igai rĩaku.”
12Andũ acio a Ngai matiarĩ aingĩ;
maarĩ o ageni bũrũriinĩ wa Kanaani.
13Maatũire moorũũraga mabũrũriinĩ moothe,
na moimaga ũthamakiinĩ ũmwe, magathiĩ ũngĩ.
14 No rĩĩrĩ, Ngai ndaigana gwĩtĩkĩria mũndũ o na ũmwe amahinyĩrĩrie;
nĩguo amamenyerere nĩakaanirie athamaki
15akĩmeera atĩrĩ, “Mũtikaanahuutie andũ aakwa
arĩa njitĩrĩirie maguta ngamaamũra;
mũtikaaneeke anabii aakwa ũũru.”
16 Na rĩĩrĩ, MWATHANI agĩtũma kũgĩe na ng'aragu bũrũriinĩ wao,
akĩniina irio ciao ciothe.
17 No nĩatũmĩĩte mũndũ mbere yao,
Josefu, ũrĩa wendeetio arĩ ngombo.
18 Aikaraga ooheetwo na mabĩngũ magũrũ,
na ooheetwo nyororo ngingo,
19o nginya rĩrĩa ũndũ ũrĩa oigĩĩte nĩũgeekĩka wekĩkire.
Kiugo kĩa MWATHANI gĩkĩonania atĩ aarĩ mũndũ wa ma.
20 Naake mũthamaki wa Misiri akĩohorithia Josefu;
mwathi wa ndũũrĩrĩ akĩmũrekereria.
21 Akĩmũtua mũnene wa thirikaari yake,
na akĩmũhe wathani wa bũrũri wake wothe.
22Aarĩ na hinya wa gwathaga anene a kwa mũthamaki,
na ũhoti wa kũheaga arĩa maataaraga mũthamaki.
23 Nĩrĩo Jakubu, aathiire Misiri,
agĩthaamĩra bũrũriinĩ ũcio.
24 Naake MWATHANI agĩtũma andũ aake maingĩhe mũno,
na magĩe na hinya gũkĩra thũ ciao.
25Agĩgĩtũma Amisiri mathũũre andũ aake,
na mathugundĩre ndungata ciake mĩbango ya wara.
26 Nĩrĩo aatũmire ndungata yake Musa,
na Harũni, ũrĩa aathuurĩĩte.
27Nao magĩĩka ciĩko cia Ngai cia hinya,
na makĩringa ciama kũu Misiri.
28 Naake Ngai agĩtũma kũgĩe na nduma ndumanu mũno bũrũriinĩ ũcio,
no Amisiri matiigana gwathĩkĩra maathani maake
.
29 Agĩkĩgarũra maaĩ maao magĩtuĩka thakame,
na akĩũraga thamaki ciao ciothe.
30 Bũrũri wao wothe ũkĩiyũra ciũra,
o na nginya nyũmba thĩinĩ kwa mũthamaki wao.
31 Ngai agĩcooka agĩathana,
naguo bũrũri wothe ũkĩiyũra ngi na rwagĩ.
32 Agĩcooka akĩrekia mbura ya mbembe na heni,
handũ ha mbura bũrũriinĩ wao;
33akĩhũũra mĩthabibũ yao na mĩkũyũ
o na agĩatũranga mĩtĩ ya bũrũri wao.
34 Agĩcooka agĩathana o rĩngĩ,
gũgĩũka mĩrumbĩ ya ngigĩ itangĩtarĩka,
35ikĩrĩa mĩmera yothe ĩrĩa yarĩ bũrũriinĩ ũcio,
na ikĩrĩa irio ciothe cia mũgũnda ikĩniina.
36 Ngai agĩcooka akĩũraga aariũ oothe a marigithaathi
mĩciĩinĩ yothe ya andũ a Misiri.
37 Nĩrĩo aarutire Aisiraeli kuo makuuĩĩte betha na thahabu
na gũtirĩ o na ũmwe wao ũtaarĩ na hinya na ũgima mwega wa mwĩrĩ.
38Hĩndĩ ĩrĩa moimagarire Amisiri magĩkena,
nĩ gũkorwo nĩmaanyiitĩĩtwo nĩ guoya
nĩ ũndũ wa andũ acio a Isiraeli.
39 Naake Ngai agĩtambũrũkia itu igũrũ rĩa andũ aake, akĩmahumbĩra,
na akĩmahe mwaki wa kũmamũrĩkagĩra ũtukũ.
40 Rĩrĩa maamwĩtirie irio akĩmareehithĩria tũmakia arũme,
na akĩmahe irio cia kuuma igũrũ na ũingĩ.
41 Ningĩ Ngai nĩatũranirie rwaro rwa ihiga, maaĩ magĩthothoka,
magĩtherera werũinĩ o ta rũũĩ.
42Ndaigana kũriganĩrwo nĩ kĩĩranĩro,
kĩrĩa eerĩire Aburahamu ndungata yake na mwĩhĩtwa.
43Kwoguo, MWATHANI agĩkĩruta andũ aake aamũre kuuma bũrũriinĩ wa Misiri,
nao makĩina makiugagĩrĩria nĩgũkena.
44 Akĩmahe mabũrũri ma ndũũrĩrĩ,
magĩkĩĩgwatĩra ũtonga wa andũ angĩ.
45Eekire ũguo nĩguo andũ aake maathĩkagĩre mawatho maake
na marũmagĩrĩre kĩrĩra gĩake.
Goocaai MWATHANI!