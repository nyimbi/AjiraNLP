Maũndũ ma bata marĩa Solomoni eekire
(2Atha 9.10-28)
1Naake Solomoni agĩakithia Hekaarũ o na nyũmba yake ya ũthamaki itĩĩna rĩa mĩaka mĩrongo ĩĩrĩ. 2Arĩĩkia mĩako ĩyo, agĩcooka agĩakithia rĩngĩ matũũra marĩa Hiramu mũthamaki wa Turo aamũheete. Matũũra macio nĩkuo aigire Aisiraeli matũũre. 3Ningĩ Solomoni agĩthiĩ akĩĩnyiitĩra rũgongo ruothe rwa Hamathu na Zoba. 4Naake agĩaka kũu werũinĩ itũũra akĩrĩĩta Palimura. Agĩcooka agĩaka matũũra moothe kũu Hamathu ma kũigagwo indo. 5Agĩcooka agĩakithia rĩngĩ matũũra ma Bethi Horoni ya rũgongo, na Bethi Horoni ya na kĩanda, na akĩmairigĩra na thingo cia hinya, na agĩĩkĩra mĩrango ya cuuma. 6Ningĩ agĩakithia itũũra rĩetagwo, Baalathu, o na matũũra ma kũigagwo indo ciake, na ma kũigagwo ngaari cia mbarathi, na ma andũ aake arĩa maathiaga mahaicĩĩte mbarathi. O na ningĩ agĩakithia mĩako ĩrĩa ĩngĩ yothe eendaga gwaka kũu Jerusalemu, Lebanoni, o na bũrũri ũrĩa aathaga. 7-8Nao andũ arĩa maatigarĩĩte rĩrĩa Aisiraeli mooragire Akanaani rĩrĩa maamatuunyire bũrũri wao, mũthamaki Solomoni akĩmatua a kũrutaga mawĩra ma hinya. Andũ acio maarĩ Ahiti, Aamori, Aperizi, Ahivi, na Ajebusi. Njiarwa ciao itũũraga irĩ ngombo o na ũũmũũthĩ. 9No rĩĩrĩ, Solomoni ndaigana gũtua andũ a Isiraeli ngombo; aamatuire thigari ciake, njaama ciake, makabuteeni a ngaari ciake cia mbarathi, na thigari cia mbarathi. 10Ningĩ nĩkwarĩ na anjaama magana mataano ma mĩrongo ĩtaano (550) arĩa maarũũgamagĩrĩra andũ arĩa maarutaga mawĩra ma hinya mĩakoinĩ yothe ĩrĩa Solomoni aakithagia.
11Naake Solomoni akĩruta mũtumia wake, ũrĩa warĩ mwarĩ wa mũthamaki wa Misiri, kuuma itũũra rĩa Daudi, akĩmũtwara nyũmbainĩ ĩrĩa aamwakĩire. Eekire ũguo tondũ oigire atĩrĩ, “Mũtumia ũyũ wakwa ndaagĩrĩirwo nĩgũtũũra nyũmba ya Daudi mũthamaki wa Isiraeli, nĩ gũkorwo kũndũ kũrĩa guothe Ithandũkũ rĩa Kĩrĩĩkanĩro rĩtoonyeetio nĩ gũtheru.”
12Na rĩĩri, Solomoni nĩarutagĩra MWATHANI magongoona ma njino igũrũ wa kĩgongoona kĩrĩa aakĩĩte hau mbere ya Hekaarũ. 13 Aarutaga magongoona ma njino o ta ũrĩa Watho wa Musa woigĩĩte marutagwo mĩthenya yothe ĩrĩa ĩrĩ igweta. Mĩthenya ĩyo nĩ mĩthenya ya Thabatũ, karũũgamo ka mweri, thigũkũ iria ciathanĩĩtwo o mwaka mahinda matatũ: Thigũkũ ya Mĩgate ĩrĩa Ĩtarĩ Mĩimbie, ya Magetha, o na ya Ithũnũ. 14Ningĩ kũringana na ũrĩa ithe Daudi aatigire oiga gwĩkagwo, akĩbanga wĩra wa kũrutagwo ta ũũ: Athĩnjĩri Ngai matuanagĩre mawĩra maao o ta ũrĩa maatariĩ, nao Alawii mateithagĩrĩrie athĩnjĩri Ngai kũinaga nyĩmbo cia kũgooca MWATHANI. Ningĩ akĩiga arangĩri a mĩrango ya Hekaarũ o ta ũrĩa yaiganaga mamĩrangĩre na njĩra ya gũtuanĩra mũthenya o mũthenya o ta ũrĩa Daudi, mũndũ wa Ngai, aatigire aathana. 15Nao athĩnjĩri Ngai na Alawii magĩikara mamenyereire watho wa mũthamaki Daudi, ũrĩa wamakoniĩ o na wakoniĩ mĩthiithũ ya mũthamaki.
16Na rĩĩrĩ, mahindainĩ macio mĩako yothe ĩrĩa Solomoni aakaga nĩyarĩĩkĩĩte. Kuuma mũthenya ũrĩa mũthingi wa Hekaarũ wakirwo o nginya mũthenya ũrĩa yarĩĩkirio-rĩ, wĩra wothe warutĩkire na njĩra njega biũ.
17Naake Solomoni agĩthiĩ Ezionigeberi na Elathu, ndeereinĩ cia Iria Ituune, bũrũriinĩ wa Edomu. 18Naake Hiramu mũthamaki wa Turo, akĩmũtwarithĩria meeri irũũgamĩrĩirwo nĩ ndungata ciake, na itwarithĩĩtio nĩ ndungata iria cioĩ gũtwarithia meeri. Nacio ndungata icio igĩthiĩ Ofiri irĩ hamwe na ndungata cia Solomoni ikĩgĩĩrĩra mũthamaki Solomoni makĩria ma thahabu kiro ngiri ikũmi na ithaano (15,000).