Gũthondeka Ithandũkũ rĩa Kĩrĩĩkanĩro
(Tha 25.10-22)
1Na rĩĩrĩ, Bezaleli agĩthondeka Ithandũkũ rĩa Kĩrĩĩkanĩro na mbaaũ cia mũgaa, naguo ũraihu warĩo warĩ cenitimita igana rĩa ikũmi, na wariĩ warĩo cenitimita mĩrongo ĩtandatũ na ithathatũ, nakĩo kĩrũũgamo cenitimita o mĩrongo ĩtandatũ na ithathatũ. 2Agĩcooka akĩrĩhumbĩra na thĩinĩ na igũrũ na thahabu ĩrĩa therie mũno, agĩcooka akĩrĩrigiicĩria na mũgũkũ wa thahabu mĩthiainĩ yarĩo ya igũrũ. 3Ningĩ akĩrĩthondekera icũhĩ inya cia kũrĩkuua cia thahabu, agĩciĩkĩra magũrũinĩ maarĩo mana, igĩrĩ mwena ũmwe na igĩrĩ mwena ũrĩa ũngĩ. 4Ningĩ agĩthondeka mĩtĩ mĩraaya ya mũgaa akĩmĩhumbĩra na thahabu guothe, 5agĩcooka akĩmĩharũkia icũhĩinĩ icio ciarĩ mwenainĩ wa Ithandũkũ rĩu. 6Ningĩ agĩthondeka gĩkunĩko gĩa thahabu ĩrĩa therie mũno, naguo ũraihu wakĩo warĩ cenitimita igana rĩa ikũmi, naguo wariĩ cenitimita mĩrongo ĩtandatũ na ithathatũ. 7Agĩcooka agĩthondeka ciũmbe irĩa irĩ mathagu igĩrĩ na thahabu ya gũturwo, kĩũmbe kĩmwe gĩgĩikara mũthia ũmwe wa gĩkunĩko kĩu, nakĩo kĩrĩa kĩngĩ gĩgĩikara mũthia ũcio ũngĩ. 8Bezaleli athondekire ciũmbe icio igĩtuĩka kĩndũ kĩmwe na gĩkunĩko kĩu inyiitaine nakĩo mĩthiainĩ yakĩo. 9Ciũmbe icio ciaikaire iroranĩĩte hau gĩkunĩkoinĩ na itambũrũkĩĩtie mathagu maacio makahumbĩra gĩkunĩko kĩu.
Gũthondeka meetha ya mĩgate ĩrĩa ĩrutĩirwo Ngai
(Tha 25.23-30)
10Ningĩ agĩthondeka meetha ya mbaaũ cia mũgaa ĩrĩ na ũraihu wa cenitimita mĩrongo ĩnaana na inyaanya, na wariĩ wa cenitimita mĩrongo ĩna na inya, nakĩo kĩrũũgamo cenitimita mĩrongo ĩtandatũ na ithathatũ. 11Agĩcooka akĩmĩhumbĩra na thahabu ĩrĩa therie mũno, na akĩmĩthiũrũkĩria na mũgũkũ wa thahabu. 12Agĩcooka akĩmĩĩkĩra karũbaaũ ka wariĩ wa mirimita mĩrongo mũgwanja na ithaano mĩena yothe, agĩcooka agĩkahumbĩra na thahabu guothe. 13Ningĩ akĩmĩthondekera icũhĩ inya cia thahabu cia kũmĩkuua, agĩciĩkĩra koonainĩ ciayo inya harĩa magũrũ maarĩ. 14Nacio icũhĩ icio cia kũharũkio mĩtĩ ĩrĩa mĩraaya ya gũkuua meetha ĩyo agĩciĩkĩra hakuhĩ na karũbaaũ kau gaceke. 15Agĩthondeka mĩtĩ ĩyo mĩraaya ya mũgaa na akĩmĩhumbĩra na thahabu. 16Nacio indo cia meetha ĩyo agĩcithondeka na thahabu ĩrĩa therie mũno, nacio nĩ: thaani, ikombe, ndigithũ, o na mbakũri ciayo cia kũhũthĩrwo nĩ ũndũ wa magongoona ma ndibei.
Gũthondeka mũtĩ wa gũcuuria mataawa
(Tha 25.31-40)
17Ningĩ agĩthondeka mũtĩ wa gũcuuria mataawa wa thahabu ĩrĩa therie mũno. Nakĩo gĩtina kĩaguo o na mũtĩ waguo agĩcithondeka na thahabu ya gũturwo; nacio ikombe ciaguo, thundo ciaguo, o na mahũa maguo ma kũũgemia ciothe igĩcithondeka inyiitaine naguo.
18Naguo mũtĩ ũcio ũgĩkorwo na honge ithathatũ ciumĩĩte mĩenainĩ yaguo, o mwena honge ithatũ. 19O rũhonge rwa icio ithathatũ rwarĩ na mahũa ma kũũgemia mahaana ihũa rĩa mũroothi na moothe maarĩ na ikombe ithatũ na thundo ithatũ. 20Naguo mũtĩ ũcio wa kũhangĩrwo mataawa warĩ na mahũa mana ma kũgemia mahaana ihũa rĩa mũroothi, namo maarĩ na mahũa na thundo. 21Ningĩ o mũhuro wa honge igĩrĩ igĩrĩ haarĩ na thundo ĩmwe. 22Nacio thundo na honge ciacio, o na mũtĩ ũcio wa kũhangĩrwo mataawa igĩkorwo inyiitanĩĩte irĩ kĩndũ kĩmwe ithondekeetwo na thahabu ya gũturwo ĩrĩa therie mũno. 23Agĩcooka agĩthondekera mũtĩ ũcio mataawa mũgwanja, nayo mĩĩhato yaguo o na thaani cia mũrarĩ wa ndambĩ ciaguo, ciothe agĩcithondeka na thahabu ĩrĩa therie mũno. 24Naguo mũtĩ ũcio wa kũhangĩrwo mataawa o hamwe na indo ciaguo ciothe agĩcithondeka na thahabu ĩrĩa therie mũno cia ũritũ wa kiro mĩrongo ĩtatũ na ithaano.
Gũthondeka kĩgongoona gĩa gũcinĩra ũbaani
(Tha 30.1-5)
25Ningĩ agĩthondeka kĩgongoona kĩa mbaaũ cia mũgaa gĩa gũcinĩrwo ũbaani. Nakĩo agĩgĩthondeka kĩrĩ thikwea, kĩrĩ na ũraihu wa cenitimita mĩrongo ĩna na ithaano, na wariĩ wa o cenitimita mĩrongo ĩna na ithaano. Nakĩo kĩrũũgamo gĩgĩkorwo kĩrĩ cenitimita mĩrongo kenda. Nacio hĩa ciakĩo iria ciarĩ koonainĩ ciakĩo inya agĩcithondeka irĩ kĩndũ kĩmwe nakĩo. 26Agĩcooka agĩkĩhumbĩra na thahabu ĩrĩa therie mũno, mĩena yakĩo ĩna o na hĩa ciakĩo, agĩcooka agĩgĩthiũrũrũkĩria na mũgũkũ wa thahabu. 27Agĩcooka agĩthondeka icũhĩ igĩrĩ cia thahabu cia gũgĩkuua, agĩciĩkĩra mũhuro wa mũgũkũ ũcio mĩenainĩ yerĩ, igĩtuĩka cia kũharũkagio mĩtĩ ĩrĩa ĩĩrĩ mĩraaya ya gũgĩkuua. 28Nayo mĩtĩ ĩyo ĩĩrĩ mĩraaya akĩmĩthondeka na mũgaa na akĩmĩhumbĩra na thahabu.
Gũthondeka maguta ma gũitanĩrĩrio o na ũbaani
(Tha 30.22-38)
29 Ningĩ agĩthondeka maguta matheru ma kwamũrana na ũbaani ũrĩa ũnungaga wega ũtukanĩĩtio na indo nungi wega, ũthondekeetwo o ta ũrĩa mũndũ mũũhĩgĩrĩru ũthondekiinĩ ũcio aũthondekaga.