Jesũ gũitĩrĩrio maguta e Bethania
(Mat 26.6-13; Mar 14.3-9)
1Na rĩĩrĩ, rĩrĩa Bathaka yatigairie mĩthenya ĩtandatũ ĩkinye, Jesũ agĩthiĩ Bethania mũciĩ kwa Lazaro ũrĩa aariũkĩĩtie kuuma kũrĩ akuũ. 2Nakuo agĩthondekerwo irio cia hwaĩinĩ, naake Maritha nĩateithagĩrĩria kũheana irio; Lazaro aarĩ ũmwe wa arĩa maikarĩĩte na Jesũ meethainĩ. 3 Naake Mariamu akĩoya cuuba yarĩ na maguta maanungaga wega ma goro mũno, agĩitĩrĩria Jesũ magũrũ, agĩcooka akĩmũgiria na njuĩrĩ yake. Naguo mũnungo mwega wa maguta macio ũkĩiyũra nyũmba yothe. 4No mũrutwo ũmwe wa Jesũ, na nĩ we Judasi Mũisikariota ũrĩa wacookire kũmũkunyanĩra, akĩũria atĩrĩ, 5“Nĩ kĩĩ kĩagiria maguta maya meendio Dinari
magana matatũ iheeo athĩĩni?”
6Ĩndĩ ndoigire ũguo nĩ tondũ wa kũrĩrĩra athĩĩni, no nĩ tondũ aarĩ mũici. Nĩ we wakuuaga mondo ya mbeeca na nĩaiyaga imwe akahũthagĩra we mwene.
7Naake Jesũ akĩmũcookeria atĩrĩ, “Tigana naake! Rekeei aige kĩrĩa e nakĩo o nginya mũthenya wa mathiko maakwa. 8 Amu arĩa athĩĩni mwĩ nao hĩndĩ ciothe, no niĩ mũtirĩkoragwo na niĩ hĩndĩ ciothe.”
Mũbango wa kũũraga Lazaro
9Na rĩĩrĩ, rĩrĩa Ayahudi maiguire atĩ Jesũ e Bethania, magĩthiĩ kuo marĩ gĩkundi kĩnene. Ti ũndũ wa Jesũ tu watũmire mathiĩ kuo, no nĩ geetha mathiĩ makĩonaga Lazaro ũrĩa wariũkĩĩtio kuuma kũrĩ akuũ nĩ Jesũ. 10Kwoguo athĩnjĩri Ngai arĩa anene magĩthondeka mũbango wa kũũraga Lazaro o naake, 11amu Ayahudi aingĩ maamenya ũrĩa Lazaro eekĩĩtwo nĩmaaregaga ũhoro wa athĩnjĩri Ngai mageetĩkia Jesũ.
Jesũ kũingĩra Jerusalemu na ndũũhiũ
(Mat 21.1-11; Mar 11.1-11; Luk 19.28-40)
12Na mũthenya ũyũ ũngĩ, andũ aingĩ arĩa mookĩĩte thigũkũ ya Bathaka makĩigua atĩ Jesũ nĩokaga Jerusalemu. 13 Magĩgĩkuua mathĩgĩ ma mĩkĩndũ, magĩthiĩ kũmũtũnga makĩanagĩrĩra atĩrĩ, “Hosana! Kũraathimwo nĩ ũrĩa ũgũũka na rĩĩtwa rĩa Mwathani! Kũraathimwo nĩ mũthamaki wa Isiraeli!”
14Naake Jesũ akĩona njaũ ya ndigiri akĩmĩikarĩra igũrũ, o ta ũrĩa Maandĩko moigĩĩte atĩrĩ,
15 “Tigaai gwĩtigĩra inyuĩ andũ a itũũra rĩa Zayuni!
Oneei mũthamaki wanyu nĩarooka
aikarĩire njaũ ya ndigiri!”
16Arutwo aake matiigana kũmenya gĩtũmi kĩa ũndũ ũcio hĩndĩ ĩyo no thuutha rĩrĩa aarĩĩkirie kũgoocithio, makĩririkana ũrĩa ũhoro wake wandĩkĩĩtwo atĩ nĩmakaamwĩka maũndũ macio, na no mo eekirwo.
17Nao andũ arĩa maarĩ naake rĩrĩa eetire Lazaro kuuma mbĩĩrĩrainĩ akĩmũriũkia kuuma kũrĩ akuũ, nĩmaathiĩte makeera andũ ũrĩa eekĩĩte. 18Ũndũ ũcio nĩguo watũmire andũ oothe mamũtũnge tondũ andũ nĩmaiguĩte ũhoro wa kĩama kĩu aaringĩĩte. 19Nao Afarisai makĩĩrana atĩrĩ, “Takĩoneei, tũtirĩ ũndũ tũngĩhota gwĩka! Andũ oothe nĩmamũrũmĩrĩire!”
Angiriki amwe gũcaria Jesũ
20Na rĩĩrĩ, nĩkwarĩ Angiriki amwe matwaranĩĩte na andũ arĩa mookĩĩte gũthaathaiya Ngai kũu Jerusalemu hĩndĩ ya thigũkũ. 21Nao magĩthiĩ harĩ Filipu (ũrĩa woimĩĩte Bethisaida thĩinĩ wa Galili) makĩmwĩra atĩrĩ, “Mũthuuri ũyũ, tũkwenda kuona Jesũ.”
22Naake Filipu agĩthiĩ akĩĩra Anderea ũhoro ũcio. Nao eerĩ magĩthiĩ makĩĩra Jesũ. 23Naake Jesũ akĩmeera atĩrĩ, “Ihinda nĩikinyu rĩa Mũrũ wa Mũndũ agoocithio. 24Ngũmwĩra na ma atĩ, mbegũ ya ngano ĩngĩaga kũgũa tĩĩriinĩ na ĩkue, ĩgũtũũra ĩ iiki. No ĩngĩkua, hĩndĩ ĩyo nĩgũciara mbegũ nyingĩ. 25 Mũndũ o wothe ũrĩa wendeete muoyo wake nĩakaaũtee; ĩndĩ ũrĩa wothe ũthũũrĩĩte muoyo wake e gũũkũ thĩ nĩakaũtũũria muoyoinĩ wa tene na tene. 26Ũrĩa wothe ũkwenda kũndungatĩra no mũhaka anũmĩrĩre, nĩ geetha harĩa ndĩ ndungata yakwa ĩrĩkoragwo ĩrĩ ho o nayo. Mũndũ o wothe ũndungatagĩra, nĩarĩheagwo gĩtĩĩo nĩ Awa.
Jesũ kwaria ũhoro wa gĩkuũ gĩake
27“Rĩu ngoro yakwa nĩrathĩĩnĩka mũno, ĩndĩ ngũkiuga atĩa? Njuge atĩ Awa ndũkaareke ihinda rĩĩrĩ rĩnginyĩrĩre? Aaca, tondũ kĩu nĩkĩo gĩtũmi kĩrĩa gĩatũmire njũke, nĩ geetha nginyĩrĩrwo nĩ ihinda rĩĩrĩ. 28Awa goocithia rĩĩtwa rĩaku!”
Na hĩndĩ ĩyo mũgambo ũkiuma na igũrũ ũkiuga atĩrĩ, “Nĩndĩrĩgoocithĩĩtie, na no ngũrĩgoocithia rĩngĩ.”
29Nao andũ arĩa maarũngiĩ hau maigua mũgambo ũcio, amwe makiuga atĩrĩ, “Macio nĩ marurumĩ!” Nao arĩa angĩ makiuga atĩrĩ, “Mũraika nĩamwarĩria!”
30Ĩndĩ Jesũ akĩmeera atĩrĩ, “Mũgambo ũcio ndũnaaria nĩ ũndũ wakwa, no nĩ ũndũ wanyu. 31Rĩu nĩ hĩndĩ thĩ ĩno ĩgũtuĩrwo; rĩu nĩ hĩndĩ mũnene wa gũũkũ thĩ egũikio nja. 32Niĩ ndarĩĩkia kũhaicio igũrũ nyume gũũkũ thĩ, nĩngaaguucĩrĩria andũ oothe harĩ niĩ.” 33(Akiuga ũguo eendaga kuonania ũrĩa eerekeire gũkua.)
34 Nao andũ magĩcookia atĩrĩ, “Ithuĩ tũiguĩte kuuma Wathoinĩ atĩ Mesia nĩ wa gũtũũra tene na tene. Nĩ atĩa ũguo ũgũkiuga atĩ Mũrũ wa Mũndũ nĩakaahaicio igũrũ? Mũrũ wa Mũndũ ũcio nũũ?”
35Naake Jesũ akĩmacookeria atĩrĩ, “Ũtheri nĩũgũkorwo gatagatĩinĩ kaanyu kwa ihinda. Nĩ ũndũ ũcio thiagaai rĩrĩa mwĩ na ũtheri, nĩ geetha mũtikaae gũkorererwo nĩ nduma, amu mũndũ ũrĩa ũthiaga na nduma ndamenyaga kũrĩa arathiĩ. 36Gĩĩtĩkiei ũtheri rĩrĩa mwĩ naguo, nĩ geetha mũtuĩke ciana cia ũtheri.”
Andũ kwaga gwĩtĩkia
Jesũ arĩĩkia kuuga ũguo, akiuma hau akĩmeehitha agĩthiĩ. 37O na gũtuĩka nĩaringĩĩte ciama icio ciothe andũ acio makĩyonagĩra-rĩ, matiigana kũmwĩtĩkia, 38 nĩ geetha ciugo iria ciaririo nĩ mũnabii Isaia ihinge rĩrĩa oigire atĩrĩ:
“Mwathani, nũũ wetĩkirie ũhoro ũrĩa twaheanire?
Nũũ Mwathani aaguũrĩirie hinya wake?”
39Nĩ ũndũ ũcio matingĩamwĩtĩkirie, amu Isaia nĩoigĩĩte handũ hangĩ atĩ:
40 “Ngai nĩamatuĩte atumuumu,
na akoomia ngoro ciao
nĩ geetha matikaae kuona na maitho maao,
o na kana mataũkĩrwo ngoroinĩ ciao,
manjookerere ndĩmahonie.”
41Isaia oigire ũguo tondũ nĩoneete riiri wa Jesũ, naake agĩkĩheana ũhoro wake.
42O na kũhaana ũguo anene aingĩ a Ayahudi nĩmeetĩkĩĩtie Jesũ; no tondũ nĩmeetigagĩra Afarisai, nĩmaaremagwo nĩkwaria ũhoro wake makĩiguagwo nĩguo matikaingatwo thunagogiinĩ. 43O meendeete kũganwo nĩ andũ makĩria ya kũganwo nĩ Ngai.
Ituĩro rĩkoima ciugoinĩ cia Jesũ
44Naake Jesũ akĩanĩrĩra akiuga atĩrĩ, “Ũrĩa wothe ũnjĩtĩkĩĩtie to niĩ eetĩkĩĩtie, eetĩkĩĩtie o na ũrĩa wandũmire. 45Na rĩĩrĩ, ũrĩa wothe ũnyonaga oonaga ũrĩa wandũmire. 46Niĩ njũkĩĩte ndĩ ũtheri wa thĩ, nĩ geetha mũndũ o wothe ũkũnjĩtĩkia ndakaae gũikara ndumainĩ. 47Mũndũ angĩigua ciugo ciakwa na arege gũcirũmĩrĩra ndingĩmũtuĩra. Amu niĩ ndiokire gũtuĩra andũ, no ndookire kũhonokia andũ. 48Ũrĩa wothe ũkũrega kũnyamũkĩra, o na arege gwĩtĩkia ciugo ciakwa nĩharĩ ũrĩa ũkaamũtuĩra. Ũhoro ũrĩa niĩ ndĩmũheete inyuĩ nĩguo ũgaatuĩka wa kũmũtuĩra mũthenya wa mũthia! 49Amu ndimũheete ũhoro na ũhoti wakwa niĩ mwene. Awa ũrĩa wandũmire nĩ we wanjathire ũrĩa ngwaria na nguuga. 50Nĩnjũũĩ atĩ Watho wake nĩguo muoyo wa tene na tene. Nĩ ũndũ ũcio, ũhoro ũrĩa heanaga nĩ ũrĩa Awa anjathĩĩte heanage.”