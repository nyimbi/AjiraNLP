Jesũ gwĩta arutwo a mbere
(Mat 4.18-22; Mar 1.16-20)
1 Na rĩĩrĩ, mũthenya ũmwe Jesũ aarũũgamĩĩte hũgũrũrũinĩ cia iria rĩa Genesareti, nao andũ nĩmaahatĩkanaga mamũkuhĩrĩrie nĩguo maigue Ũhoro wa Ngai. 2Naake Jesũ akĩona tũtarũ twĩrĩ hau hũgũrũrũinĩ cia iria, no eene tuo nĩmoimĩĩte tũtarũinĩ tũu na nĩgũthambia maathambagia ngara ciao cia gũtega thamaki. 3Na rĩĩrĩ, Jesũ agĩtoonya gatarũinĩ kamwe ka mũndũ wetagwo Simoni, akĩmũũria agatwaratware haniini koime hũgũrũrũinĩ. Naake Jesũ agĩikara thĩ gatarũinĩ kau akĩambĩrĩria kũruta kĩrĩndĩ.
4Naake arĩĩkia kwaria akĩĩra Simoni atĩrĩ, “Twaratwara gatarũ na kũũrĩa ndiainĩ harĩa hariku, mũcooke mũrekie ngara cianyu mũtege thamaki.”
5 Naake Simoni akĩmwĩra atĩrĩ, “Mwathani, tũraire tũgĩtega ũtukũ wothe na gũtirĩ kĩndũ tũnyiitire. No ũngĩkiuga ũguo-rĩ, nĩngũikia ngara.” 6 Na rĩĩrĩ, rĩrĩa meekire ũguo aameerire, makĩnyiita thamaki nyingĩ mũno o nginya ngara ciao ikĩenda gũtuĩka. 7Magĩkĩheneria andũ arĩa maarutithanagia wĩra nao arĩa maarĩ gatarũinĩ kau kangĩ mooke mamateithie. Nao magĩgĩũka, magĩĩkĩra thamaki tũtarũinĩ twerĩ tũkĩiyũra biũ, o nginya tũkĩambĩrĩria kũũrĩra. 8Na rĩĩrĩ, rĩrĩa Simoni Petero oonire ũguo, agĩturia maru mbere ya Jesũ akĩmwĩra atĩrĩ, “Ehera harĩ niĩ, Mwathani! Niĩ ndĩ mũndũ mwĩhia!”
9Atĩrĩĩrĩ, Simoni hamwe na arĩa maarĩ nao nĩmaagegire nĩ ũndũ wa ũingĩ wa thamaki iria maanyiitĩĩte. 10O nao aariũ a Zebedi, nĩ o Jakubu na Johana, arĩa maarutithanagia wĩra na Simoni nĩmaagegire. Naake Jesũ agĩkĩĩra Simoni atĩrĩ, “Tiga gwĩtigĩra; kuuma ũũmũũthĩ ũgũcooka gũtega andũ.”
11Na rĩĩrĩ, marĩĩkia kũguucia tũtarũ, kinya hũgũrũrũinĩ cia iria, magĩtiga indo ciothe, makĩrũmĩrĩra Jesũ.
Jesũ kũhonia mũndũ warũarĩĩte mũrimũ mũũru wa ngoothi
(Mat 8.1-4; Mar 1.40-45)
12Na rĩĩrĩ, hĩndĩ ĩmwe Jesũ aarĩ itũũrainĩ rĩmwe rĩarĩ na mũndũ warũarĩĩte mũrimũ mũũru wa ngoothi. Hĩndĩ ĩrĩa mũndũ ũcio oonire Jesũ, akĩĩgũithia mbere yake, akĩmũthaitha akĩmwĩra atĩrĩ, “Mwathani, ũngĩenda, no ũtherie!”
13Naake Jesũ agĩtambũrũkia guoko, akĩmũhuutia, akĩmwĩra atĩrĩ, “Nĩngwenda, thera!” O rĩmwe mũndũ ũcio agĩthirwo nĩ mũrimũ ũcio. 14 Naake Jesũ akĩmũkaania akĩmwĩra atĩrĩ, “Ndũkeere mũndũ o na ũmwe; thiĩ ũkarorwo nĩ mũthĩnjĩri Ngai, ũcooke ũrute igongoona rĩa gũtherio kũringana na ũrĩa Musa aathanire, rĩa kũmenyithia andũ oothe atĩ wĩ mũhonu.”
15Na rĩĩrĩ, ngumo ya Jesũ no gũthiĩ yathiaga o na mbere kũhunja kũndũ guothe, na andũ aingĩ nĩmookaga kũmũthikĩrĩria na kũhonio mĩrimũ yao. 16No Jesũ nĩathiaga kũndũ kũrĩa gũtaakoragwo na andũ, akahoera Ngai kuo.
Jesũ kũhonia mũndũ wakuĩte ciĩga
(Mat 9.1-8; Mar 2.1-12)
17Mũthenya ũmwe Jesũ nĩkũrutana aarutanaga, naho hau aarutanagĩra hagĩkorwo harĩ na Afarisai amwe na arutani a Watho maikarĩĩte thĩ, moimĩĩte matũũrainĩ moothe ma Galili na Judea na Jerusalemu. Na rĩĩrĩ, hinya wa Mwathani wa kũhonania warĩ hamwe na Jesũ. 18Nao andũ amwe magĩũka makuuĩĩte na ũrĩrĩ mũndũ warĩ mũrũaru mũrimũ wa gũkua ciĩga, makĩgeria kũmũtoonyia nyũmba mamũige mbere ya Jesũ. 19No rĩĩrĩ, nĩ ũndũ wa ũrĩa andũ maarĩ aingĩ makĩaga gwa kũmũtoonyeria. Nĩ ũndũ ũcio, makĩmũhaicia nyũmba igũrũ, magĩtharũria maturubaarĩ hakĩgĩa mwanya, makĩmũikũrũkĩria ho na ũrĩrĩ wake, makĩmũiga gatagatĩinĩ ka andũ o mbere ya Jesũ. 20Na rĩĩrĩ, rĩrĩa Jesũ oonire ũrĩa andũ acio meetĩkĩĩtie, akĩĩra mũndũ ũcio atĩrĩ, “Mũraata wakwa, nĩwoherwo meehia maaku.”
21Nao arutani a Watho na Afarisai makĩambĩrĩria kũũrania atĩrĩ, “Mũndũ ũyũ nũũ ũraruma Ngai? Nũũ ũngĩhota kuohanĩra meehia tiga o Ngai wiki?”
22Naake Jesũ akĩmenya ũrĩa meeciiragia akĩmooria atĩrĩ, “Nĩ kĩĩ kĩratũma mwĩciirie maũndũ ta macio ngoroinĩ cianyu? 23Nĩ ũndũ ũrĩkũ mũhũthũ; kuuga, ‘Nĩwoherwo meehia maaku’ kana ‘Ũkĩra wĩtware?’ 24Nĩngũmuonia atĩ Mũrũ wa Mũndũ e na ũhoti gũũkũ thĩ wa kuohanĩra meehia.” Agĩkĩĩra mũndũ ũcio warĩ mũrũaru mũrimũ wa gũkua ciĩga atĩrĩ, “Ndakwĩra atĩrĩ, ũkĩra woe ũrĩrĩ waku ũinũke!”
25Naake mũndũ ũcio akĩrũũgama o rĩmwe andũ oothe mamwĩroreire, akĩoya ũrĩrĩ ũrĩa aakomeire akĩinũka akĩgoocaga Ngai. 26Nao andũ oothe makĩgega, makĩambĩrĩria kũgooca Ngai maiyũrĩĩtwo nĩ guoya makiugaga atĩrĩ, “Kaĩ ũũmũũthĩ nĩtweyonera maũndũ ma magegania-ĩ!”
Jesũ gwĩta Lawi
(Mat 9.9-13; Mar 2.13-17)
27Na rĩĩrĩ, Jesũ arĩĩkia gwĩka ũguo, akiuma nja, akĩona mwĩtia wa mbeeca cia igooti wetagwo Lawi aikarĩĩte wabiciinĩ yake ya kũrutĩrwo igooti, akĩmwĩra atĩrĩ, “Nũmĩrĩra.” 28Naake Lawi agĩũkĩra agĩtiga indo ciothe, akĩmũrũmĩrĩra.
29Naake Lawi agĩthondekera Jesũ iruga inene mũno gwake mũciĩ. Na rĩĩrĩ, irugainĩ rĩu nĩhaarĩ na eetia a mbeeca cia igooti aingĩ, na andũ angĩ maarĩanagĩra nao. 30 Nao Afarisai amwe, na arutani a Watho arĩa maarĩ a gĩkundi kĩao, makĩnegenia arutwo a Jesũ makĩmeera atĩrĩ, “Nĩ kĩĩ gĩtũmaga mũrĩanĩre na mũnyuanĩre na eetia a mbeeca cia igooti o hamwe na eehia?”
31Naake Jesũ akĩmacookeria akĩmeera atĩrĩ, “Andũ arĩa arũaru nĩ o makoragwo na bata wa ndagĩtaarĩ, no ti arĩa matarĩ arũaru. 32Niĩ ndiũkĩĩte gwĩta arĩa athingu; njũkĩĩte gwĩta arĩa eehia merire.”
Kĩũria gĩkoniĩ kwĩhinga
(Mat 9.14-17; Mar 2.18-22)
33Nao andũ amwe makĩĩra Jesũ atĩrĩ, “Arutwo a Johana nĩmehingaga kaingĩ na makahooya, na arutwo a Afarisai o taguo, no arutwo aaku no kũrĩa marĩaga na makanyua.”
34Naake Jesũ akĩmooria atĩrĩ, “No mũhote gũtũma andũ meetĩirwo ũhiki maage kũrĩa irio rĩrĩa me hamwe na mũhikania? 35No rĩĩrĩ, mũthenya nĩũgaakinya rĩrĩa mũhikania akeeherio gatagatĩinĩ kaao, na hĩndĩ ĩyo nĩmakeehinga.”
36Ningĩ Jesũ akĩmahe ngerekano ĩmwe akĩmeera atĩrĩ, “Gũtirĩ mũndũ ũngĩĩkĩra nguo ngũrũ kĩraka kĩa nguo njerũ. Angĩĩka ũguo-rĩ, no akorwo atembũrĩĩte nguo ĩyo njerũ, nakĩo kĩraka kĩu kĩerũ kĩage kwaganĩrĩra na nguo ĩyo ngũrũ. 37O na ningĩ gũtirĩ mũndũ wĩkĩraga ndibei ya mũhihano mondoinĩ ngũrũ. Angĩĩka ũguo-rĩ, ndibei ĩyo ya mũhihano no ĩtarũre mondo ĩyo, ĩgĩĩtĩke, nayo mondo ĩyo ĩgĩthũũke o biũ. 38Atĩrĩĩrĩ, ndibei ya mũhihano no mũhaka ĩĩkagĩrwo mondoinĩ ĩtarĩ ngũrũ. 39O na rĩĩrĩ, angĩkorwo anyuĩte ndibei ya tene ndangĩenda ya mũhihano, nĩ ũndũ oigaga atĩrĩ, ‘Ĩrĩa ya tene nĩ njega makĩria.’ ”