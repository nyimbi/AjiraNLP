Maraakara ma Jona na tha cia Ngai
1No rĩĩrĩ, Jona ndaigana gũkenio nĩ ũhoro ũcio, no kũraakara araakarire. 2 Kwoguo akĩhooya MWATHANI akiuga atĩrĩ, “MWATHANI, githĩ ũhoro ũyũ to ũrĩa ndoigire o rĩrĩa ndaarĩ bũrũri witũ atĩ nĩũgeeka? Na nĩkĩo ndageririe kũũrĩra Sipania! Nĩndooĩ atĩ wĩ Ngai ũiyũrĩĩtwo nĩ wendani, tha, ũrĩ mũkirĩrĩria, mũtugi, na nĩwĩricũkagwo ũgatiga kũherithania. 3 Rĩu MWATHANI ndagũthaitha ũreke ngue, nĩ kaba gũkua gũkĩra gũtũũra muoyo.”
4Naake MWATHANI akĩmũcookeria atĩrĩ, “He bata ũrĩkũ ũraakare?”
5Jona akiuma nja ya itũũra rĩa Nineve agĩthiĩ agĩikara thĩ mwena wa irathĩro wa itũũra rĩu. Agĩgĩĩthondekera gathũnũ ga kwĩgitia riũa, agĩikara ho, eetereire oone ũrĩa itũũra rĩu rĩgwĩkwo. 6Naake MWATHANI Ngai agĩtũma rũngũ rũmere na rũtambĩrĩre gathũnũ kau nĩguo Jona egitie riũa ho, na aigue aiganĩire. Jona agĩgĩkenio mũno nĩ rũngũ rũu. 7No rĩĩrĩ, mũthenya ũyũ ũngĩ rũũciinĩ tene, Ngai agĩtũma kĩgunyũ kĩrĩe rũngũ rũu, naruo rũkĩũma. 8Rĩrĩa riũa rĩahiũhire, Ngai agĩtũma rũhuuho rũhiũ ruumĩĩte na irathĩro, naguo ũrugarĩ wa riũa ũgĩcina Jona mũtwe o nginya akĩigua ta angĩringĩka. Kwoguo akĩĩrirĩria gũkua, akiuga atĩrĩ, “Nĩ kaba ngue gũkĩra ndũũre muoyo.”
9No MWATHANI akĩmwĩra atĩrĩ, “He bata ũrĩkũ ũraakare tondũ wa rũngũ rũu?”
Jona agĩcookia atĩrĩ, “Ndĩ na kĩhooto gĩa kũraakara; ndaakare nginya ngue!”
10MWATHANI agĩkĩmwĩra atĩrĩ, “Rũngũ rũu rũramerire na rũrakũra na ũtukũ ũmwe, na ũtukũ ũyũ ũngĩ rũrooma. Ndũnarũrutĩra wĩra kana ũrarũkũria, na no ũrarũcaaĩra! 11Githĩ na niĩ ndikĩagĩrĩirwo nĩkũiguĩra itũũra rĩu inene rĩa Nineve tha, rĩrĩa rĩrĩ na makĩria ma andũ ngiri igana na mĩrongo ĩĩrĩ (120,000) arĩa mataahĩtĩirie, o na ningĩ rĩĩrĩ na mahiũ maingĩ!”