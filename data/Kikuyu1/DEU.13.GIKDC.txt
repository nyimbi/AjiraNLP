1“Na rĩĩrĩ, mũnabii kana mũtaũri wa irooto ahota kũratha ũhoro, kana aringe kĩama, 2nĩ geetha amũguucĩrĩrie mũthaathaiye na mũtungatĩre ngai iria mũtooĩ, o na mũtarĩ mwathaathaiya hĩndĩ ĩngĩ. O na ũrathi ũcio wake, kana kĩrooto gĩake ingĩkahinga-rĩ, 3mũtikaanarũmbũyanie naake o na haniini. Nĩ gũkorwo nĩ MWATHANI Ngai wanyu ũramũhũthĩra nĩguo amũgerie inyuĩ nĩ geetha amenye kana nĩmũmwendeete na ngoro yothe na muoyo wothe. 4Inyuĩ-rĩ, rũmagĩrĩraai MWATHANI na mũmũtĩĩage; mwathĩkagĩreei na mũhingagie maathani maake; mũthaathayagiei na mũtũũre mũmwĩhokeete. 5Na rĩĩrĩ, mũnabii, kana mũtaũri wa irooto o wothe, ũrĩa ũngĩmwĩra mũremere MWATHANI ũrĩa wamũrutire Misiri kũrĩa mwatũũraga mwĩ ngombo-rĩ, mũũragageei. Mũndũ ta ũcio-rĩ, nĩ mwaganu, na nĩkwenda arenda kũmũtigithania na mũtũũrĩre ũrĩa MWATHANI Ngai wanyu amwathĩĩte mũtũũre. Andũ a mũthemba ta ũcio maagĩrĩirwo nĩkũũragwo nĩ geetha mwehererwo nĩ ũũru ũcio.
6“Atĩrĩĩrĩ, mũrũ wa maitũguo, mũũrũguo, mwarĩguo, mũtumia waku ũrĩa wendeete, o na kana mũraataguo ũrĩa wendeete mũno, ahota gũkũheenereria na hitho ũthaathaiye ngai ingĩ iria wee na maithe maanyu mũtarĩ mwathaathaiya. 7Ũmwe wao-rĩ, ahota gũkũũmĩrĩria ũgathaathaiye ngai cia andũ arĩa makũrigiicĩirie, o na kana cia andũ arĩa makũraihĩrĩirie. 8Ndũkaaneetĩkĩre ũhoro ũcio wake, ndũkaanamũthikĩrĩrie, ndũkaanamũiguĩre tha, ndũkaanamũcaaĩre, kana ũmũgitĩre. 9Mũndũ ta ũcio-rĩ, nĩoragagwo! Wee nĩ we ũgaakorwo wĩ wa mbere kũmũikĩria ihiga, nao andũ acio angĩ oothe marũmĩrĩre. 10Mũkaamũhũũra na mahiga kinya akue! Nĩ gũkorwo nĩagaakorwo agereetie gũkũguucĩrĩria ũtigane na MWATHANI Ngai waku, ũrĩa wamũrutire Misiri kũrĩa mwatũũraga mwĩ ngombo. 11Nao andũ oothe a Isiraeli nĩmakaigua ũrĩa gũgaakorwo gwĩkĩkĩĩte, metigĩre, na hatigaacooka kuoneka mũndũ o na ũmwe ũngĩenda gwĩka ũndũ mũũru ta ũcio.
12“Hĩndĩ ĩrĩa mũgaakorwo mũtũũrĩĩte matũũrainĩ marĩa MWATHANI Ngai wanyu akaamũhe, na hĩndĩ ĩyo mũigue 13atĩ andũ amwe aaganu a bũrũri wanyu nĩmaguucĩrĩirie andũ a itũũra rĩao magathaathaiye ngai matarĩ maathaathaiya; 14mũngĩkaigua mũhuuhu ta ũcio, mũkaũtuĩria wega. Mũngĩkaamenya atĩ ũhoro ũcio nĩ wa ma-rĩ, 15mũkaahũũra andũ a itũũra rĩu mũmoorage o hamwe na mahiũ maao. Narĩo itũũra rĩu mũkaarĩananga o biũ. 16Nacio indo ciothe cia andũ arĩa matũũraga kuo, mũgaacicookanĩrĩria hamwe gatagatĩ ga itũũra. Mũcooke mũcine itũũra rĩu na indo iria irĩ kuo ta igongoona harĩ MWATHANI Ngai wanyu. No mũhaka rĩgaatigwo rĩrĩ maganjo tene na tene, na rĩtikaanacooke gwakwo. 17Mũtikaaneigĩre kĩndũ o na kĩmwe kĩa indo iria ciamũrĩĩtwo cia kũniinwo, nĩ geetha MWATHANI agaatigana na maraakara maake me gwakana ta mwaki na amũiguĩre tha. Ningĩ nĩakaamwĩka maũndũ ma ũtugi, na atũme mwongerereke o ta ũrĩa eerĩire maithe maanyu, 18mũngĩathĩkĩra mawatho maake moothe marĩa ndamwatha ũũmũũthĩ, na mwĩkage ũrĩa oonaga kwagĩrĩire.