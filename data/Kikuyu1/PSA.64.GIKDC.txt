Ihooya rĩa kũũria ũmenyereri
1Thikĩrĩria mateta maakwa ngĩkũhooya Ngai;
rangĩra muoyo wakwa
tondũ thũ ciakwa nĩitũmĩĩte ngĩe na guoya mũno.
2Menyerera harĩ mĩbango mĩũru ya eeki naaĩ,
na harĩ ndundu ya arĩa meekaga ũũru.
3Manooraga nĩmĩ ciao ta hiũ cia njora
na magaikia ciugo njũru ta mĩguĩ.
4Mehithagĩra andũ arĩa eega makamaratha na mĩguĩ;
mamarathaga o rĩmwe matarĩ na guoya.
5Matitiganaga na mĩbango yao mĩũru;
mabangaga ũrĩa mekũiga mũtego na hitho, makiugaga atĩrĩĩrĩ,
“Hatirĩ mũndũ ũgũtuona.”
6Mathondekaga mĩbango mĩũru makoiga atĩrĩ,
“Nĩtwabanga gĩĩko kĩa ũmaramari tũthugundĩĩte na wara.”
Ngoro ya mũndũ na meciiria maake itingĩtuĩrĩka.
7No rĩĩrĩ, Ngai nĩekũmaratha na mĩguĩ yake;
megũtiihangio narua.
8Akaamananga nĩ ũndũ wa ciugo njũru iria maarĩĩtie na tũnua twao;
arĩa oothe makaamoona nĩkũinainia makainainia mĩtwe mamakĩĩte.
9Oothe nĩmageetigĩra;
mageeciiria ũrĩa Ngai eekĩĩte
na maheane ũhoro wa ciĩko ciake.
10Andũ oothe arĩa athingu nĩmagaakena
nĩ ũndũ wa ũrĩa MWATHANI eekĩĩte.
Nĩmakaagitĩrwo nĩ we;
andũ oothe arĩa eega nĩmakaamũgooca.