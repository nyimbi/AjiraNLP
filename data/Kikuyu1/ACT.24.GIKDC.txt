Paũlũ gũthitangwo nĩ Ayahudi
1Thuutha wa matukũ mataano, Mũthĩnjĩri Ngai Ũrĩa Mũnene wetagwo Anania agĩthiĩ Kaisarea hamwe na athuuri amwe na wakiri wetagwo Teritulo. Nao magĩthiĩ mbere ya Felike ũrĩa barũũthi magĩthitanga Paũlũ. 2Naake Paũlũ eetwo, Teritulo akĩambĩrĩria kũmũthitanga akiuga atĩrĩ:
“Mũgaathe Felike! Ũtongoria waku mũkinyanĩru nĩũtũreeheire thaayũ matukũ maingĩ, o na nĩwĩkĩĩte maũndũ maingĩ ma kwagĩria bũrũri witũ. 3Nĩtwamũkagĩra ũndũ ũyũ na njĩra ciothe, na kũndũ guothe tũrĩ na ngaatho mũno. 4No nĩ geetha ndigagũikarie makĩria-rĩ, ndagũthaitha nĩ ũndũ wa tha ciaku ũtũthikĩrĩrie tũkwĩre ciugo niini. 5Nĩtuoneete mũndũ ũyũ arĩ ũgwati, nĩ undũ nĩambĩrĩirie haaro gatagatĩinĩ ka Ayahudi oothe thĩinĩ wa thĩ. Ningĩ nĩ mũtongoria wa thiritũ ya Anazari. 6Makĩria ma ũguo, nĩageririe gũthaahia Hekaarũ, no tũkĩmũnyiita. [Nĩtũngĩamũtuĩrĩire kũringana na Watho witũ, 7no mũtongoria wa thigari cia Aroma ũrĩa wĩtagwo Lisia agĩũka akĩmũruta mookoinĩ maitũ na ũũru mũingĩ, 8na agĩatha arĩa maamũthitangĩĩte mooke kũrĩ we.] Wee mwene wamũũrangia ũhoro wake nĩũkũhota kũmenya kuuma kũrĩ we ũhoro wa maũndũ moothe marĩa tũramũthitangĩra.” 9Nao Ayahudi oothe makĩnyiitanĩra naake thitangoinĩ ĩyo makiuga atĩ maũndũ macio moothe maarĩ ma ma.
Paũlũ gwĩtetera mbere ya Felike
10Na rĩĩrĩ barũũthi agĩkĩheneria Paũlũ aarie, naake Paũlũ agĩtumũra kanua akiuga atĩrĩ:
“Kuona atĩ nĩũkoreetwo ũrĩ mũtuanĩri wa rũũrĩrĩ rũũrũ mĩaka mĩingĩ, ngwĩciirĩrĩra mbere yaku ngeneete. 11Ũngĩĩtuĩrĩria wee mwene-rĩ, ti makĩria ya matukũ ikũmi na meerĩ kuuma rĩrĩa ndathiĩte Jerusalemu gũthaathaiya Ngai. 12Ayahudi matiangorire ngĩkararania na mũndũ, o na kana ngĩthoga mũingĩ thĩinĩ wa Hekaarũ kana thĩinĩ wa thunagogi o na kana thĩinĩ wa itũũra. 13O na matingĩhota gũkũhe ihooto cia maũndũ macio marathitangĩra. 14No nĩngwĩtĩkĩra atĩ, thaathayagia Ngai wa maithe maitũ nũmĩrĩire Njĩra ĩyo mareeta ya maheeni. O na ningĩ nĩnjĩtĩkĩĩtie maũndũ moothe marĩa maandĩkĩĩtwo thĩinĩ wa Watho na mabukuinĩ ma anabii. 15Ndĩ na kĩĩrĩgĩrĩro thĩinĩ wa Ngai o ta ũrĩa aya marĩ nakĩo atĩ andũ oothe eega na ooru nĩmakaariũka. 16Nĩ ũndũ ũcio nĩngeragia na hinya wakwa wothe gũkorwo na thamiri itarĩ ũcuuke mbere ya Ngai na mbere ya andũ.
17 “Na rĩĩrĩ, thuutha wa mĩaka mĩingĩ, ndĩ ũgeniinĩ nĩndookire Jerusalemu kũreehere rũũrĩrĩ rwitũ mbeeca iria ciahotheetwo o na kũruta magongoona. 18Rĩrĩa ndahingagia maũndũ macio nĩrĩo mangorire kũu Hekaarũinĩ thuutha wa igongoona rĩrĩa rĩatũmire therio, no gũtiarĩ mũingĩ o na kana inegene. 19No rĩĩrĩ, nĩkwarĩ Ayahudi amwe a kuuma bũrũri wa Asia arĩa mabataire gũkorwo haaha, mathitange kũrĩ we akorwo me na ũndũ wa gũthitangĩra. 20Kwaga ũguo ũkĩreke andũ aya marĩ haaha moige nĩ mahĩtia marĩkũ maanyonire namo rĩrĩa ndarũũgamĩĩte mbere ya kĩama, 21 o tiga ũndũ ũyũ ũmwe ũrĩa ndaanĩrĩire ngiuga rĩrĩa ndarũngiĩ gatagatĩinĩ kaao atĩ: ‘Ndĩraciirithio nĩ inyuĩ ũũmũũthĩ tondũ nĩndĩrĩgĩrĩire kũriũka kwa arĩa akuũ.’ ”
22Tondũ Felike nĩamenyeete wega ũhoro wa Njĩra ĩyo, akĩraarĩria ciira akĩmeera atĩrĩ, “Ngaatua ciira wanyu rĩrĩa Lisia, mũtongoria wa thigari cia Aroma agaikũrũka gũũkũ.” 23Agĩcooka agĩatha mũnene ũrĩa wa thigari igana ũrĩa warangagĩra Paũlũ athiĩ na mbere na kũmũrangĩra, no aheeo wĩyathi mũniini na atĩ mũraata wake o wothe ndakagirio kũmũhingĩria mabata maake.
Paũlũ gũtwarwo mbere ya Felike na Durusila
24Na rĩĩrĩ, matukũ maniini mathira, Felike agĩũka marĩ na mũtumia wake Mũyahudi wetagwo Durusila. Agĩgĩtũmanĩra Paũlũ, naake ooka akĩmũthikĩrĩria akĩaria ũhoro wa wĩtĩkio thĩinĩ wa Kristũ Jesũ. 25Rĩrĩa Paũlũ aaragia ũhoro wa ũthingu na wa kwĩnyiita maũndũinĩ ma mwĩrĩ na wa Mũthenya wa Ituĩro rĩrĩa rĩgooka, Felike akĩmaka mũno akĩmwĩra atĩrĩ, “Rĩu no ũthiĩ, ndoona mweke nĩndĩgwĩta.” 26Hĩndĩ ĩyo no ehokaga atĩ no ahakwo na mbeeca nĩ Paũlũ, na kwoguo nĩamũtũmanagĩra kaingĩ kaingĩ makaaria naake.
27Mĩaka ĩĩrĩ yathira, Porikio Fesito agĩcooka handũ ha Felike. Tondũ Felike nĩendaga gũkenia Ayahudi agĩtiga Paũlũ njeera.