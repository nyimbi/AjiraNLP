Mĩtugo mĩũru ya Aisiraeli
1Kaĩ niĩ ndĩ thĩĩnainĩ-ĩ!
Niĩ ndariĩ o ta mũndũ mũhũũtu,
ũracaria matunda kũrĩa magetheetwo,
no agakora gũtarĩ itunda o na rĩmwe
o na kana thabibũ o na ĩmwe.
Akoraga thabibũ ciothe o na ngũyũ ciothe irĩ ndue.
2Andũ arĩa matĩĩĩte Ngai nĩ athiru biũ bũrũriinĩ,
gũtirĩ mũndũ o na ũmwe mwĩhokeku ũtigarĩĩte.
Mũndũ o wothe arakorwo eetereire mweke wa kũũragana,
o mũndũ araikara ooheirie ũrĩa ũngĩ.
3Oothe nĩ njoorua cia gwĩka ũũru,
anene o na aciirithania no mahaki meetagia.
Njũhĩga cieciiria gwĩka ũndũ mũũru,
imeeraga makaũthugunda me hamwe.
4Andũ aao arĩa eega mũno na ehokeku
nĩ a tũhũ o ta ria.
Mũthenya nĩmũkinyu Ngai aherithie andũ,
o ta ũrĩa aameerire ahũthĩrĩĩte amarangĩri, nĩ o anabii.
Andũ rĩu nĩmaturuurĩĩte.
5Ndũkeehoke mũndũ ũrĩa ũngĩ,
o na kana wĩhoke mũraataguo.
Wimenyagĩrĩre ũkiuga ũndũ
o na angĩkorwo nĩ mũtumia waku kana mũthũũrigwo ũreera.
6 Mahindainĩ maya, aanake marona maithe maao marĩ akĩĩgu,
nao airĩĩtu magookĩrĩra maanyina maao,
naake mũirĩĩtu ahika agookĩrĩra nyaciarawe;
thũ cia mũndũ irakorwo irĩ andũ a mũciĩ wake.
7No niĩ-rĩ, ngũcũũthĩrĩria MWATHANI,
ngwĩrĩgĩrĩra Ngai ũrĩa ũkũũhonokia.
Ngai wakwa nĩekũnjigua.
MWATHANI kũhonokania
8Thũ ciitũ itirĩ na gĩtũmi gĩa gũtũthekerera.
Ithuĩ nĩtũgũĩte, no nĩtũgũũkĩra rĩngĩ;
twĩ ndumainĩ, no MWATHANI nĩegũtũhe ũtheri.
9Nĩtũgũkirĩrĩria maraakara ma MWATHANI
tondũ nĩtũmũhĩtĩirie.
Nĩegũtũciirĩrĩra na arũnge mahĩtia marĩa twĩkĩĩtwo.
Nĩegũtũruta atũtware ũtheriinĩ, na nĩtũkuona agĩtũhonokia.
10Thũ ciitũ nĩirĩconoka ciona ũguo,
thũ o icio iratũthirĩkagia igĩtũũragia atĩrĩ,
“ Kaĩ MWATHANI Ngai wanyu e kũ?”
Nĩtũkuona thũ icio ihooteetwo ikarangĩrĩrio thĩ ta ndaka ya njĩrainĩ.
11Andũ a Jerusalemu,
mũthenya wa gwaka rĩngĩ thingo cia itũũra rĩanyu nĩũrooka.
Hĩndĩ ĩyo mĩhaka yanyu nĩrĩaraaramio.
12Hĩndĩ ĩyo andũ aanyu nĩmarĩcooka kuuma kũndũ guothe.
Marĩcooka kuuma Asiria na mwena wa irathĩro, Misiri mwena wa na kĩanda,
o na ndeereinĩ cia rũũĩ rwa Farati,
icigĩrĩra cia iriainĩ iria irĩ kũraaya,
o na kuuma irĩmainĩ iria irĩ kũraaya.
13No rĩĩrĩ, thĩ nĩrĩtuĩka werũ
tondũ wa maũndũ mooru marĩa andũ arĩa matũũraga kuo meekaga.
MWATHANI kũiguĩra Aisiraeli tha
14MWATHANI, rĩithia andũ aaku na rũthanju,
o andũ aaku arĩa wethuurĩire.
O na angĩkorwo maikaraga werũinĩ maraihanĩrĩirie-rĩ,
nĩmathiũrũrũkĩirio nĩ bũrũri mwega.
Reke makarĩe moorĩithioinĩ marĩa meega ma Bashani na Gileadi,
o ta ũrĩa meekaga matukũinĩ ma tene.
15MWATHANI, tũringĩre ciama
o ta ũrĩa wekaga rĩrĩa watũrutire bũrũri wa Misiri.
16Andũ a ndũũrĩrĩ mekuona ũguo maconoke,
o na marĩ na hinya ũcio wothe marĩ naguo.
Megũconoka menyiite tũnua na mahinge matũ maao.
17Megũkirita thĩ ta nyoka,
moime matũũrainĩ maao marĩa mairigĩre na thingo cia hinya makĩinainaga nĩ guoya,
macookerere MWATHANI Ngai witũ nĩ guoya.
18MWATHANI, gũtirĩ Ngai ũngĩ ta we;
nĩwohagĩra andũ aaku arĩa matigarĩĩte meehia maao.
Ndũtũũraga ũraakarĩĩte
amu nĩũkenaga ũgĩtuonia ũtugi waku.
19Nĩũgũtũiguĩra tha rĩngĩ,
ũrangĩrĩrie meehia maitũ thĩ na makinya,
na mahĩtia maitũ moothe ũmaikie iriainĩ kũrĩa kũriku mũno.
20Nĩũkuonia andũ aaku,
o arĩa marĩ a rũciaro rwa Aburahamu na Jakubu,
wĩhokeku na ũtugi waku,
o ta ũrĩa werĩire maithe maitũ matukũinĩ ma tene.