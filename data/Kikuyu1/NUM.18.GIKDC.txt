Wĩra wa athĩnjĩri Ngai na wa Alawii
1MWATHANI agĩkĩĩra Harũni atĩrĩ, “Wee, aariũ aaku, na Alawii nĩ inyuĩ mũrĩcookagĩrĩrwo nĩ ũũru ũrĩa ũngĩoneka mũgĩtungata Hemainĩ yakwa ya gũtũnganwo; no rĩĩrĩ ũũru ũrĩa ũngĩoneka mũgĩtungata ta athĩnjĩri Ngai, nĩ we na aariũ aaku ũrĩcookagĩrĩra. 2Reehe andũ a nyũmba yanyu, nĩ o andũ a mũhĩrĩga wa Lawi marutithanagie wĩra nawe, magũteithagĩrĩrie rĩrĩa wee na aariũ aaku mũratungata Hemainĩ ĩyo. 3Wĩra wao ũrĩkoragwo ũrĩ gũgũtungata o na kũmenyagĩrĩra Hema, no matikaanahuutanie na indo cia Handũ Harĩa Hatheru o na kana kĩgongoona. Mangĩgeeka ũguo, wee hamwe nao nĩmũgaakua. 4Marĩrutithanagia wĩra na inyuĩ makĩrutaga wĩra wothe ũrĩa ũmakoniĩ Hemainĩ. No mũndũ wa mũhĩrĩga ũngĩ ndakaanarutithanie wĩra na inyuĩ. 5Wee mwene na aariũ aaku-rĩ, mũrĩrutaga wĩra wothe ũrĩa ũkonainie na Handũ Harĩa Hatheru na kĩgongoona, nĩ geetha maraakara maakwa matikaanakinyĩre andũ a Isiraeli rĩngĩ. 6Atĩrĩĩrĩ, nĩ niĩ thuurĩĩte Alawii, andũ a nyũmba yanyu, kuuma kũrĩ andũ a Isiraeli ngamaheana kũrĩ inyuĩ ta kĩheeo. Nĩndĩmaamũrĩĩte nĩ geetha matungatage Hemainĩ. 7No rĩĩrĩ, wee na aariũ aaku nĩ inyuĩ mũrĩrutaga wĩra wa ũthĩnjĩri Ngai ũrĩa ũkonainie na kĩgongoona o na Handũ Harĩa Hatheru Mũno. Wĩra ũcio ũrĩkoragwo ũrĩ wanyu, tondũ nĩndĩmũheete kĩheeo kĩa ũthĩnjĩri Ngai. No mũndũ wa mũhĩrĩga ũngĩ ũrĩa ũgaakuhĩrĩria indo icio theru nĩakooragwo.”
Igai rĩa athĩnjĩri Ngai
8MWATHANI agĩthiĩ na mbere akĩĩra Harũni atĩrĩ, “Nĩndakũhe iheeo cia mwanya iria irutagwo nĩ andũ a Isiraeli, no magongoona ma njino itaanakũhe. Indo icio nĩwe na njiarwa ciaku ndahe hingo ciothe. 9Iheeo iria theru mũno irutagwo no iticinagwo kĩgongoonainĩ, nĩ ciaku. Iheeo icio nĩ: magongoona ma mũtu, magongoona ma meehia, na magongoona ma kũrĩhĩra meehia. Iheeo ciothe iria ndutagĩrwo irĩ iheeo theru nĩ ciaku na aariũ aaku. 10Iheeo icio irĩrĩagĩrwo Handũ Harĩa Hatheru Mũno, na no arũme oiki mangĩcirĩa; mwagĩrĩirwo nĩkuonaga iheeo icio nĩ theru.
11“O na kĩheeo kĩngĩ o gĩothe kĩa mwanya andũ a Isiraeli mangĩndutĩra nĩ gĩaku. Ndakũhe wee mwene, aariũ aaku, na aarĩ aaku hingo ciothe. Mũndũ o wothe wa nyũmba yaku ũtarĩ na thaahu no akĩrĩe.
12“Maciaro moothe ma mbere marĩa meega mũno heagwo o mwaka nĩ Aisiraeli ma maguta ma mĩtamaiyũ, ndibei na ngano, nĩ we ndahe; 13moothe nĩ maaku. Mũndũ o wothe wa mũciĩ waku ũtarĩ na thaahu no amarĩage.
14 “Kĩndũ o gĩothe nyamũrĩirwo thĩinĩ wa Isiraeli na mwĩhĩtwa ũtangiugũkwo nĩ gĩaku.
15“Marigithaathi moothe ma andũ na ma nyamũ marĩa ndutagĩrwo nĩ Aisiraeli nĩ maaku. No rĩĩrĩ, nĩũrĩamũkagĩra irĩhi rĩa gũkũũra marigithaathi ma andũ na ma nyamũ iria irĩ thaahu kuuma kũrĩ eene mo. 16Na rĩĩrĩ, marigithaathi ma andũ marĩkũũragwo nĩ eene mo marĩ ma mweri ũmwe; marĩkũũragwo na icunjĩ ithaano cia betha, kũringana na gĩthimi kĩrĩa kĩiguanĩirwo. 17No rĩĩrĩ, marigithaathi ma ng'ombe, ng'ondu, na ma mbũri matirĩkũũragwo nĩ eene mo, nĩ matheru. Ũrĩminjaminjagĩria thakame yamo kĩgongoona igũrũ, namo maguta maamo ũkamacina na mwaki ta igongoona marĩ mũtararĩko mwega ũrĩa ũngenagia. 18Nyama ciamo nĩ ciaku, o ta ũrĩa gĩthũri na kũgũrũ kwa ũrĩo gwa thuutha kwa igongoona rĩa mwanya i ciaku.
19“Magongoona moothe ma mwanya marĩa andũ a Isiraeli mandutagĩra nĩ maaku wee mwene, aariũ aaku, na aarĩ aaku, hingo ciothe. Kĩu nĩ kĩrĩĩkanĩro gĩtangĩgarũrwo ndathondeka nawe o hamwe na njiarwa ciaku.”
20MWATHANI agĩkĩĩra Harũni atĩrĩ, “Wee ndũkaagĩa na igai, o na kana ũgae mũgũnda bũrũriinĩ ũcio. Niĩ nĩ niĩ igai rĩaku gatagatĩinĩ ka andũ a Isiraeli.
Igai rĩa Alawii
21 “Nao Alawii nĩndamahe gĩcunjĩ gĩa ikũmi kĩrĩa ndutagĩrwo nĩ Aisiraeli. Rĩu nĩrĩo igai rĩao nĩ ũndũ wa gũtungata Hemainĩ ya gũtũnganwo. 22Andũ acio angĩ a Isiraeli matigaakuhagĩrĩrie Hema matikaae kwĩhia meyũragithie. 23Alawii nĩ o marĩmenyagĩrĩra Hema na nĩ o marĩcookagĩrĩrwo nĩ ũũru wothe wayo. Watho ũcio nĩ wa gũtũũra ũrũmagĩrĩrwo nĩ inyuĩ na njiarwa cianyu. Alawii matikaagĩa na igai gatagatĩinĩ ka andũ a Isiraeli, 24nĩ ũndũ nĩndĩmaheete gĩcunjĩ gĩa ikũmi kĩrĩa Aisiraeli mandutagĩra kĩrĩ kĩheeo kĩa mwanya. Nĩkĩo ndoigire nĩ ũndũ wao atĩ matikaagaĩrwo ithaka thĩinĩ wa Isiraeli.”
Gĩcunjĩ gĩa ikũmi kĩa Alawii
25Ningĩ MWATHANI akĩĩra Musa 26eere Alawii atĩrĩ, “Mwanengerwo nĩ Aisiraeli gĩcunjĩ gĩa ikũmi kĩrĩa MWATHANI amũheete gĩtuĩke igai rĩanyu, mũrutagĩre MWATHANI gĩcunjĩ gĩa ikũmi kuuma harĩ kĩo kĩrĩ kĩheeo kĩa mwanya. 27Kĩheeo kĩu kĩa mwanya kĩrĩkoragwo gĩtariĩ ta igongoona rĩrĩa arĩmi marutaga rĩa ngano ya mũgethano na ndibei ya mũhihano. 28Ũguo nĩguo o na inyuĩ mũrĩrutagĩra MWATHANI kĩheeo kĩa mwanya kuuma harĩ icunjĩ ciothe cia ikũmi iria mũrĩnengagĩrwo nĩ Aisiraeli. Mũrĩnengagĩra Harũni mũthĩnjĩri Ngai kĩheeo kĩu kĩa mwanya. 29Mũrĩmũrutagĩra kuuma indoinĩ iria njega mũno mwanengerwo. 30Mwaruta gĩcunjĩ kĩrĩa kĩega mũno-rĩ, matigari mwĩigagĩre o ta ũrĩa mũrĩmi eigagĩra matigari arĩĩkia kũruta igongoona. 31Wee o hamwe na andũ a mũciĩ waku no mũrĩagĩre matigari o kũndũ guothe amu nĩ mũcaara wanyu nĩ ũndũ wa ũtungati wanyu hemainĩ. 32Mũtirĩkoragwo mwĩhĩĩtie mwacirĩa mwambĩĩte kũrutĩra MWATHANI gĩcunjĩ kĩrĩa kĩega mũno. No mũmenyerere mũtikaanathaahie iheeo icio theru cia Aisiraeli na ũndũ wa kũrĩa kĩndũ o na kĩmwe mbere ya kĩrĩa kĩega mũno kũrutĩrwo MWATHANI; mũngĩkaarĩa mbere nĩmũkooragwo.”