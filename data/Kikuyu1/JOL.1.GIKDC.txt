1Ĩno nĩ yo ndũmĩrĩri ĩrĩa MWATHANI aaheire Joeli mũrũ wa Pethueli.
Andũ gũcakaĩra kwanangwo kwa mĩmera.
2Atĩrĩĩrĩ inyuĩ andũ akũrũ, tegaai matũ,
na inyuĩ atũũri oothe a bũrũri wa Juda, thikĩrĩriai.
Ũndũ ta ũyũ-rĩ, ũrĩ woneka
mahindainĩ maanyu kana marĩa ma maithe maanyu?
3Menyithiai ciana cianyu,
ciana cianyu nacio nĩikaaũmenyithia ciacio,
icio nacio nĩikaaũmenyithia rũciaro rũrĩa rũkaarũmĩrĩra.
4Mĩrumbĩ ya ngigĩ ĩrũmanĩrĩire
nĩyomookeire mĩmera mĩgũndainĩ.
Kĩrĩa mũrumbĩ ũmwe watigia,
mũrumbĩ ũrĩa ũngĩ ũrooka ũgakĩhaata.
5Inyuĩ mĩrĩĩu ĩno, ũkĩraai mũrĩre;
inyuĩ oothe mũnyuaga ndibei mũkarĩĩo, girĩkaai;
thabibũ cia gũthondeka ndibei ya mũhihano nĩcianangĩĩtwo.
6 Mbũtũ nene ya ngigĩ nĩtharĩkĩire bũrũri witũ;
ĩrĩ na hinya mũingĩ na ndĩngĩtarĩka.
Magego ma ngigĩ icio moohĩgĩĩte o ta ma mũrũũthi.
7Nĩthũũkangĩĩtie mĩthabibũ iitũ,
na ĩkarĩa mĩtĩ iitũ ya mĩkũyũ.
Ĩthũgũnĩĩte makoni maayo ĩkamarekia thĩ,
ĩgatiga honge ĩrĩ theru.
8Rĩraai o ta mũirĩĩtu akĩrĩra ekĩrĩĩte nguo ya ikũnia,
agĩcakaĩra mwendwa wake ũrĩa mangĩrahikanirie naake.
9Gũtirĩ mũtu kana ndibei cia kũruta Hekaarũinĩ.
Athĩnjĩri Ngai no gũcakaya maracakaya
tondũ matirĩ na iheeo cia kũrutĩra MWATHANI.
10Mĩgũnda nĩyanangĩĩtwo;
tĩĩri nĩgũcakaya ũracakaya,
tondũ ngano nĩndĩe, mĩthabibũ ĩkooma,
na mĩtamaiyũ ĩkahooha.
11Inyuĩ arĩmi, wĩthikĩreei nĩ kĩeha,
na inyuĩ aceehi a mĩthabibũ girĩkaai,
tondũ ngano na mbaarĩ, na magetha moothe ma mĩgũnda nĩmaanangĩĩtwo.
12Mĩthabibũ na mĩkũyũ nĩhooheete,
mĩtĩ yothe ya matunda ĩhooheete ĩkooma biũ.
Gĩkeno gĩothe kĩa andũ nĩgĩthiru.
13Ĩkĩraai nguo cia makũnia mũcakae inyuĩ athĩnjĩri Ngai,
rĩraai inyuĩ mũtungataga kĩgongoonainĩ.
Thiĩi Hekaarũinĩ mũgacakae ũtukũ wothe,
inyuĩ mũtungatagĩra Ngai wakwa,
tondũ gũtirĩ ngano na ndibei cia kũrutĩrwo Ngai wanyu.
14Raarĩriai mũthenya wa kwĩhinga irio;
ĩtanaai kĩgomano gĩtheru!
Cookanĩrĩriai atongoria na andũ oothe a bũrũri wa Juda
Hekaarũinĩ ya MWATHANI Ngai wanyu
na mũmũkaĩre.
15 Ũũi, ĩiya wakwa-ĩ, Mũthenya wa MWATHANI ũrĩ hakuhĩ;
nĩ mũthenya ũrĩa Mwene Hinya Wothe ekũreehithia mwanangĩko!
16Githĩ tũtireyoneire mĩmera ĩkĩniinwo mĩgũndainĩ iitũ,
na gĩkeno na gũcanjamũka igĩthira Hekaarũinĩ ya Ngai witũ?
17Mbegũ iromanĩrĩire o tĩĩriinĩ itanamera.
Thitoo itigĩĩtwo itarĩ kĩndũ,
na makũmbĩ magatigwo marĩ ciĩgĩĩgĩ,
tondũ gũtirĩ irio ciakũigwo kuo.
18Mahiũ marania magĩcangacangaga,
tondũ matirĩ na gĩa kũrĩa;
nacio ndũũru cia ng'ondu irĩ o na thĩĩna.
19Nĩndĩragũkaĩra, MWATHANI,
tondũ mwaki nĩũcinĩĩte nyeki ya werũ
na mĩtĩ yothe ya gĩthaka nĩyumĩĩte o ta ĩcinĩĩtwo nĩ mwaki.
20O nacio nyamũ cia gĩthaka nĩiragũkaĩra,
tondũ njũũĩ nĩihũĩte,
na mwaki ũgacina nyeki ya werũ.