Ngai gũkaaherithia thũ ciake
1Andũ a ndũũrĩrĩ ciothe ũkaai!
Cookanĩrĩraai mũtege matũ!
Thĩ yothe na mũndũ o wothe ũtũũraga kuo,
ũkaai mũthikĩrĩrie!
2MWATHANI nĩaraakarĩire ndũũrĩrĩ ciothe,
na akang'ũrĩka nĩ thigari ciacio ciothe;
na nĩacituĩrĩire kũniinwo.
3Ciimba ciacio itigaathikwo,
ikaaraganio ibuthe na inunge;
thakame yacio ikaiyũra irĩmainĩ ĩtherere o ta maaĩ.
4 Riũa, mweri, na njata igaatuĩka o ta rũkũngũ.
Igũrũ gũkaabuĩria o ta ibuku rĩa gĩkũnjo rĩgĩkũnjwo.
Njata ikaaharũrũka o ta mathangũ mahoohu
makiuma mũthabibũinĩ kana mũkũyũinĩ.
5 MWATHANI nĩahaarĩirie rũhiũ rwake rwa njora kũu igũrũ,
arwerekeirie kũhũũra Edomu,
o andũ arĩa atwĩrĩire kũniinwo.
6Rũhiũ rũu rwake rwa njora rũkaiyũrwo nĩ thakame na maguta maao,
o ta arĩ thakame na maguta ma ng'ondu na mbũri iria irutĩĩtwo igongoona.
MWATHANI akaarutĩra igongoona rĩu itũũrainĩ rĩa Bozira,
na nĩagaatũma kũgĩe na ũiti mũingĩ mũno wa thakame bũrũriinĩ wa Edomu.
7Andũ makaaraganio kuo mahaana o ta mbogo na ndeegwa njĩthĩ;
tĩĩri naguo ũtuunĩhio nĩ thakame yao na ũnorio nĩ maguta maao.
8Hĩndĩ ĩyo nĩ yo MWATHANI akaahonokia itũũra rĩa Zayuni,
na arĩrĩhĩrie harĩ thũ ciarĩo.
9Njũũĩ cia Edomu igaatuĩka rami,
na tĩĩri wakuo ũtuĩke ũbiriiti;
bũrũri wothe ũgaakanaga o ta rami.
10 Bũrũri ũgaakanaga mũthenya na ũtukũ,
na kuumage ndoogo tene na tene.
Ũgaatũũra ũrĩ mwanangĩku aagu na aagu,
gũtirĩ mũndũ ũgaacooka kũũtuĩkania rĩ kana rĩ.
11Ndundu na magoogo nĩcio igaatuĩka eene kuo.
MWATHANI akaaũiga ũrĩ mũthaatu,
o ta ũrĩa wahaanaga thĩ ĩtaanoombwo.
12Gũtikooneka mũthamaki ũngĩ wa gwatha bũrũri ũcio
o na kana kũgĩe na atongoria angĩ.
13Mĩigua na mĩtare ĩgaakũraga nyũmbainĩ cia ũthamaki
na matũũrainĩ marĩa mairigĩre na thingo cia hinya.
Ndundu na mbwe nĩcio igaatũũraga kuo.
14Nyamũ cia gĩthaka igaacangacangaga kuo,
ngoma ciĩtanage kuo,
na marimũ ma ũtukũ mathiage kuo gũcaria ũtũũro.
15Ndundu igaaka itara ciacio kuo,
irekie matumbĩ, matũrĩke na irerere tũcui kuo.
Nderi ikaagomanaga kuo
ciumanĩĩte thuutha njamba na mwera.
16Thuuthuuriai ibukuinĩ rĩa MWATHANI mũthoome
muone atĩ, gũtirĩ o na ĩmwe yacio ĩkaaga,
na igaakoragwo o njamba na mwera.
MWATHANI nĩ we wathanĩĩte ũguo,
na nĩ we ũgaacicookanĩrĩria hamwe.
17Nĩ we ũgaacigayania bũrũri
na ahe ĩmwe o ĩmwe gĩcunjĩ kĩayo.
Ikaawĩnyiitĩra aagu na aagu,
na itũũre kuo tene na tene.