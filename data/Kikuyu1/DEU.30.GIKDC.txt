Iraathimo na irumi
1“Rĩu-rĩ, nĩndaiga mbere yanyu, ũhoro wa kĩraathimo na wa kĩrumi. Na rĩĩrĩ, rĩrĩa maũndũ macio moothe magaakorwo mamũkorereire na mũgaakorwo mũgĩtũũra mabũrũriinĩ marĩa MWATHANI Ngai wanyu akaamũhurunjĩra, mũkaaririkana ũrĩa wothe ndamwĩra. 2Hĩndĩ ĩyo inyuĩ na njiarwa cianyu mũngĩgaacookerera MWATHANI Ngai wanyu o na mwathĩkĩre maathani maake na ngoro yothe na muoyo wothe o ta ũrĩa ndamwatha ũũmũũthĩ, 3MWATHANI Ngai wanyu nĩakamũiguĩra tha. Acooke amũrute kũrĩa aamũhurunjĩire, na atũme mũgaacire o rĩngĩ. 4O na angĩkorwo mũgaakorwo mũtwarĩĩtwo kũndũ kũraaya atĩa, MWATHANI Ngai wanyu nĩakaamũcookanĩrĩria na amũrute kuo, 5nĩ geetha mũcooke mwĩgwatĩre o rĩngĩ bũrũri ũrĩa maithe maanyu maatũũraga. Ningĩ MWATHANI nĩagaatũma mũgaacĩre, na mũingĩhe mũno gũkĩra ũrĩa maithe maanyu maarĩ. 6Naake MWATHANI Ngai wanyu nĩakaamũhe inyuĩ na njiarwa cianyu ngoro njathĩki, nĩguo mwendage MWATHANI Ngai wanyu na ngoro yothe na muoyo wothe na nĩguo mũthiĩ na mbere gũtũũra bũrũriinĩ ũcio. 7Naake MWATHANI Ngai wanyu nĩagaatũma thũ cianyu iria ciamũthũire, o icio ciamũhinyagĩrĩria, igwatwo nĩ irumi icio ciothe. 8Inyuĩ nĩmũgaacooka gwathĩkĩra MWATHANI o rĩngĩ, o na kũhingia maathani maake marĩa ndamwatha ũũmũũthĩ. 9MWATHANI Ngai wanyu nĩagaatũma mũgaacĩre mawĩrainĩ maanyu moothe, na mũciare ciana nyingĩ, na mahiũ maanyu moongerereke, o na maciaro ma mĩgũnda yanyu o namo moongerereke. Ningĩ MWATHANI nĩagacooka gũkena o rĩngĩ agĩtuma mũgaacĩre o ta ũrĩa aakenaga akĩgaacĩrithia maithe maanyu. 10Kwoguo no mũhaka mũmwathĩkagĩre o na mũhingagie mawatho maake moothe o ta ũrĩa maandĩkĩĩtwo ibukuinĩ rĩĩrĩ rĩa Watho. Ningĩ no mũhaka mwĩhoke MWATHANI na ngoro yothe na muoyo wothe.
11“Tondũ rĩathani rĩĩrĩ ndamwatha ũũmũũthĩ nĩ ihũthũ na rĩtirĩ kũraaya na inyuĩ atĩ mũtingĩhota kũrĩhingia. 12 Ningĩ-rĩ, rĩtirĩ igũrũ, atĩ nĩguo mũũrie atĩrĩ, ‘Nũũ ũkwambata arĩgĩĩre atũreehere, nĩguo tũrĩigue na tũrĩhingie.’ 13Ningĩ-rĩ, rĩtirĩ mũrĩmo ũũrĩa ũngĩ wa iria, atĩ nĩguo mũũrie atĩrĩ, ‘Nũũ ũkũringa akarĩgĩĩre nĩguo tũrĩigue na tũrĩhingie.’ 14No rĩĩrĩ, rĩathani rĩu rĩrĩ o haaha hamwe na inyuĩ. Nĩmũrĩũĩ, o na rĩrĩ o ngoroinĩ cianyu, kwoguo rĩathĩkagĩreei.
15“Atĩrĩĩrĩ, mũthenya wa ũũmũũthĩ-rĩ, nĩndaiga mbere yanyu ũhoro wa wega na wa ũũru, ningĩ ũhoro wa muoyo na wa gĩkuũ. 16Mũngĩathĩkagĩra maathani ma MWATHANI Ngai wanyu, marĩa ngũmwatha ũũmũũthĩ, na mũmwendage na mũmwathĩkagĩre, o na ningĩ mũhingagie mawatho maake, hĩndĩ ĩyo nĩmũkaingĩha mũtuĩke rũũrĩrĩ rũnene. Naake MWATHANI Ngai wanyu nĩakaamũraathima mwĩ bũrũri ũcio mũgũthiĩ kwĩgwatĩra ũtuĩke wanyu. 17No rĩĩrĩ, mũngĩgaatirika MWATHANI Ngai wanyu, mwage kũmwathĩkĩra, mũthiĩ mũgathaathaiye ngai ingĩ, na mũcitungatagĩre-rĩ, 18ndikũmũhitha no mũhaka mũkaaniinwo. Mũtigaatũũra hĩndĩ ndaaya bũrũriinĩ ũcio mũkeegwatĩra ũtuĩke wanyu mwaringa Jorodani. 19Rĩu-rĩ, nĩndaiga mbere yanyu ũhoro wa muoyo o na wa gĩkuũ, ningĩ ũhoro wa kĩraathimo o na wa kĩrumi. Thuuraai ũndũ ũmwe ũrĩa mũkwenda, nĩndeeta igũrũ na thĩ ituĩke aira. Nĩ ũndũ ũcio mwĩthuurĩreei muoyo nĩguo mũtũũre muoyo inyuĩ eene o na njiarwa cianyu. 20 Tũũraai mwendeete MWATHANI Ngai wanyu, na mũmwathĩkagĩre na mũtũũre mũrĩ ehokeku nĩ geetha inyuĩ na njiarwa cianyu mũtũũre hĩndĩ ndaaya bũrũriinĩ ũrĩa eerĩire maithe maanyu Aburahamu, Isaaka, na Jakubu atĩ nĩakaamahe.”