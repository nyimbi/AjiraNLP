Maciira gatagatĩinĩ ka Akristiano
1Na rĩĩrĩ, hĩndĩ ĩrĩa mũkristiano ũmwe wanyu ahĩtĩrio nĩ Mũkristiano ũrĩa ũngĩ-rĩ, nĩ kĩĩ gĩgũtũma athĩgĩrĩrie gũthiĩ kũrĩ aciirithania arĩa mateetĩkĩĩtie handũ ha gũthiĩ kũrĩ andũ a Ngai nĩguo marore ũhoro ũcio? 2Kaĩ mũtooĩ atĩ andũ a Ngai nĩ o magaatuĩra andũ a thĩ? Na angĩkorwo nĩ inyuĩ mũgaatuĩra andũ a thĩ-rĩ, githĩ mũtikĩagĩrĩirwo nĩgũtuithania o na maũndũ marĩa maniini? 3Kaĩ mũtooĩ atĩ nĩ ithuĩ tũgaatuĩra araika? Na angĩkorwo nĩ ũguo-rĩ, githĩ tũtikĩagĩrĩirwo nĩgũtuithania o na maũndũ ma gũũkũ thĩ ma mũthenya o mũthenya? 4Maũndũ ta macio mangĩgĩũka-rĩ, nĩmũkĩagĩrĩirwo gũtwarĩra andũ arĩa matarĩ bata kanithainĩ mamũtuithanie maũndũinĩ macio? 5Ndoiga ũguo nĩ geetha ndĩmũconore. Tondũ wa rĩĩrĩ, kaĩ gũtarĩ mũndũ mũũgĩ o na ũmwe ũngĩoneka gatagatĩinĩ kaanyu wa kũhota kũiguithania Akristiano arĩa mahĩtanĩĩtie? 6No kinya Mũkristiano atware ũrĩa ũngĩ igootiinĩ magatuithanio nĩ aciirithania arĩa mateetĩkĩĩtie?
7Gũkorwo mũrĩ na maciira gatagatĩinĩ kaanyu, gũkuonania atĩ nĩkũhootwo mũhooteetwo o biũ! Kaĩ mũtangĩĩtĩkĩra kũhĩtĩrio kana o na gũtuunywo? 8Inyuĩ eene nĩkũhĩtĩria mũhĩtagĩria aariũ na aarĩ a Ithe witũ o na mũkamatuunya indo ciao! 9Mũtikũmenya atĩ andũ arĩa aaganu matikaagaya ũthamaki wa Ngai? Mũtikaae kwĩheenia; andũ arĩa aaganu, ahooi mĩhianano, itharia, arũme arĩa makomaga na arũme arĩa angĩ, 10aici, andũ arĩa akoroku, arĩĩu, arumani, o na atuunyani gũtirĩ o na ũmwe ũkaagaya ũthamaki wa Ngai. 11Amwe aanyu ũguo noguo maahaanaga; no nĩmwathambirio mũgĩtherio, mũgĩkĩiguithanio na Ngai nĩ Mwathani Jesũ Kristũ o na nĩ Roho wa Ngai witũ.
Goocithagiai Ngai na mĩĩrĩ yanyu
12 Mũndũ ahota kuuga atĩrĩ, “Nĩnjĩtĩkĩrĩĩtio gwĩka maũndũ moothe.” Ĩĩ, nĩguo. No kaĩ ti maũndũ moothe marĩ uumithio-ĩ! Nĩnjĩtĩkĩrĩĩtio maũndũ moothe, no niĩ ndigeetĩkĩra ũndũ o na ũmwe ũndue ngombo. 13Irio nĩ cia nda, na nda nĩ ya irio, no Ngai nĩagaaciniina cierĩ. Mwĩrĩ ti wa kũhũthĩrwo na ũmaraaya no nĩ wa gũtungatĩra Mwathani, naake Mwathani aathage mwĩrĩ ũcio. 14Ngai nĩariũkirie Mwathani, na o na ithuĩ nĩagaatũriũkia nĩ ũndũ wa hinya wake.
15Kaĩ mũtooĩ atĩ mĩĩrĩ yanyu nĩ ciĩga cia Kristũ? Ndakĩhota kuoya atĩa kĩĩga gĩa Kristũ ndĩgĩtue kĩĩga kĩa mwĩrĩ wa mũmaraaya? Ũguo gũtingĩhoteka! 16 Kana hiihi mũtiũũĩ atĩ mũndũ ũrĩa wĩyohanagia na mũmaraaya atuĩkaga mwĩrĩ ũmwe naake? Amu o ta ũrĩa kwandĩkĩĩtwo, “Eerĩ magaatuĩka mwĩrĩ ũmwe.” 17No mũndũ ũrĩa wĩyohanagia na Mwathani atuĩkaga roho ũmwe na Mwathani.
18Ũragĩraai waganu. Rĩĩhia rĩngĩ o rĩothe rĩrĩa mũndũ angĩĩka rĩtinyiitanĩĩte na mwĩrĩ wake, no ũrĩa ũhũũraga ũmaraaya nĩahĩtagĩria mwĩrĩ wake mwene. 19 Kaĩ mũtooĩ atĩ mĩĩrĩ yanyu nĩ Hekaarũ ya Roho Mũtheru ũrĩa ũrĩ thĩinĩ wanyu, o ũrĩa mũheetwo nĩ Ngai? Inyuĩ mũtirĩ aanyu inyuĩ eene mũrĩ a Ngai; 20mwagũrirwo goro, nĩ ũndũ ũcio hũthagĩraai mĩĩrĩ yanyu kũgoocithia Ngai.