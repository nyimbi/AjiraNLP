1Gũtirĩ ũũru ũgaakinyĩra mũndũ ũrĩa ũheete Mwathani gĩtĩĩo
na o hĩndĩ ciothe magerio mamũkora Mwathani nĩarĩmũthengagĩria.
2Mũndũ mũũgĩ ndakaamena watho,
no mũndũ ũrĩa ũrĩ ũhinga ũhoroinĩ wa watho atariĩ ta gatarũ karĩ iriainĩ rĩ na kĩhuuhũkanio.
3 Mũndũ ũrĩa mũũgĩ nĩarĩhokaga watho,
amu kũrĩ we watho nĩ wa kwĩhokeka
o ta ũrĩa ũrathi ũrĩ wa kwĩhokeka.
4Ũgĩthiĩ kwarĩria andũ amba ũhaarĩrie ũrĩa ũkuuga na nĩ megũgũthikĩrĩria.
Cookanĩrĩria ũndũ ũrĩa ũmenyeete mbere ya gũcookia ũndũ.
5Meciiria ma mũndũ mũkĩĩgu mahaana ta kũgũrũ kwa ngaari,
matũũraga mathiũrũrũkaga.
6Mũraata wĩ kĩgaathĩ ahaana ta mbarathi ngũrũki,
ĩgambagĩra mũndũ o wothe ũgeragia gũkuuo nĩ yo.
Andũ matihaanaine
7Nĩ kĩĩ gĩtũmaga mĩthenya ĩmwe ĩtuuo mĩega gũkĩra ĩrĩa ĩngĩ
na mwaka wothe o riũa rĩmwe nĩrĩo rĩrookaga kwara mũthenya o mũthenya?
8Nĩ tondũ Mwathani nĩamĩtigithũkanirie,
na agĩthuurũkania mahinda na Thigũkũ.
9Mĩthenya ĩmwe nĩakĩmĩtũũgĩririe na akĩmĩtua mĩtheru,
nayo ĩrĩa ĩngĩ akĩmĩtiga ĩrĩ o mĩthenya ya ndũire.
10Andũ oothe moimire tĩĩriinĩ o kũrĩa Adamu aarutĩĩtwo.
11No Mwathani nĩ ũndũ wa ũũgĩ wake nĩamatigithũkanirie,
na akĩmahe mawĩra matahaanaine.
12Amwe akĩmaraathima na akĩmatũgĩria,
angĩ akĩmatua atheru na akĩmaiga harĩ we,
angĩ akĩmaruma na akĩmanyiihia,
na akĩmeeheria kuuma itĩinĩ ciao.
13O ta ũrĩa mũũmbi anyiitĩĩte rĩũmba eekaga narĩo o ũrĩa angĩenda,
noguo andũ matariĩ harĩ ũrĩa wamoombire;
eekaga nao o ũrĩa angĩenda.
14Wega nĩguo ũringithanagio na ũũru,
naguo muoyo ũkaringithanio na gĩkuũ,
naake mũndũ mwĩhia akaringithanio na mũndũ mũthingu.
15Tawĩciirie ũhoro wa mawĩra ma Ũrĩa Ũrĩ Igũrũ Mũno;
o namo makoragwo marĩ meerĩ meerĩ,
ũmwe ũgakorwo ũkĩringithanio na ũrĩa ũngĩ.
16Nĩ niĩ ndaarĩ wa mũthia kũrangĩra;
ndatariĩ ta mũndũ ũrĩa ũcookaga kũgetha thabibũ kũrĩa agethi magetheete.
No Mwathani nĩandaathimire akĩndũũgĩria,
ngĩhaana o ta mũgethi, ngĩiyũria kĩhihĩro gĩakwa gĩa thabibũ.
17No rĩĩrĩ, menya atĩ ndirutĩĩte wĩra ũyũ nĩ ũndũ wakwa niĩ ndĩ nyiiki,
no ndĩũrutĩĩte nĩ ũndũ wa mũndũ ũrĩa ũngĩenda mataaro.
18Tathikĩrĩriai inyuĩ andũ arĩa anene gatagatĩinĩ ka andũ.
Inyuĩ atongoria a andũ tathikĩrĩriai ũrĩa nguuga.
Ikaraga wĩ mwĩyathi
19Ndũkaanareke mũndũ o na ũmwe agwathe
o na angĩkorwo nĩ mũũrũguo, kana mũtumia waku, kana mũraata waku.
Na rĩĩrĩ, ndũkaanahe mũndũ kĩndũ gĩaku nĩ amu wahota gũcooka wĩricũũkwo ũmwĩtie.
20Rĩrĩa rĩothe ũgũtũũra muoyo na nĩũrahiihia,
ndũkaanareke mũndũ o na ũmwe atuĩke wagũkuonereria ũrĩa ũgwĩka.
21Amu nĩ kaba wee ũheage ciana ciaku indo
handũ ha wee ũheagwo nĩ cio.
22Koragwo wĩhoteete maũndũinĩ moothe marĩa ũrĩĩkaga,
ndũkaanareke ũndũ o na ũmwe ũthũũkie ngumo yaku.
23Atĩrĩĩrĩ, matukũinĩ ma mũthia ma muoyo waku rĩrĩa ũgaakorwo werekeire gũkua, ũkaagayania indo ciaku kũrĩ akũgai.
Ũrĩa ndungata ciagĩrĩirwo nĩgwĩkwo
24Ndigiri nĩheeo gĩa kũrĩa, ikuuithio mĩrigo na ihũũrwo;
nayo ndungata nĩheeo irio, wĩra, na ĩrutwo mĩtugo.
25He ndungata yaku wĩra na nĩũkũgĩa na ũhuurũko,
no waga kũmĩhe wĩra ĩgũcaria ũrĩa ĩkwĩyatha.
26Atĩrĩĩrĩ, icooki na matamu nĩihooreragia mbarathi;
nayo ndungata ĩtarĩ njathĩki nĩhooreragio nĩkũnyariirwo na kũherithio.
27Mĩhe wĩra ĩrute nĩguo ĩtige gũikara ĩtarĩ ũndũ ĩreeka,
amu gũikara ĩtarĩ ũndũ ĩreeka gũkũmĩruta gwĩka maũndũ mooru.
28Mĩhe wĩra ũrĩa ũmĩagĩrĩire ĩrute,
na yaga kũũruta ũmĩohe na mĩnyororo mĩritũ.
29No rĩĩrĩ, ndũkaanahinyĩrĩrie mũndũ o na ũrĩkũ,
na ndũkaneeke mũndũ ũndũ ũtarĩ mwagĩrĩru.
30Angĩkorwo wĩ na ndungata mĩĩke o ta ũrĩa ũngĩenda wee wĩkwo,
amu wamĩgũrire na mbeeca iria wee wathithinĩire.
31Angĩkorwo nĩũrĩ ndungata mĩĩke o ta ũrĩa ũngĩĩka mũndũ ũrĩa mũciaranĩirwo,
amu rĩrĩa rĩothe ũgũtũũra muoyo ũrĩkoragwo wĩ na bata nayo.
Ũngĩmĩĩka ũũru yume gwaku yũre ũgũthiĩ kũmĩcaria na kũ?