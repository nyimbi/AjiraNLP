Ihooya rĩa Habakuku
1Rĩĩrĩ nĩrĩo ihooya rĩa mũnabii Habakuku:
2MWATHANI nĩnjiguĩte maũndũ marĩa wĩkĩĩte
magagĩtũma njiyũrwo nĩ guoya.
Maũndũ macio wekire tene, meeke o na mahinda maya.
Maũndũ macio wekaga tene, o na rĩu marurumũkie.
O na ũngĩkorwo ũrĩ mũraakaru, ririkana tha ciaku.
3Ngai arooka rĩngĩ oimĩĩte Edomu;
Ngai ũrĩa Mũtheru aroima irĩmainĩ cia Parani.
Ũkengu wake ũhumbĩrĩĩte matu
na kũgoocwo gwake gũkaiyũra thĩ.
4Egũũka na ũkengu ta wa rũheni,
ũtheri ũkĩhenũkaga uumĩĩte mookoinĩ maake,
hau nĩ ho ahithĩĩte hinya wake.
5Atũmaga mũrimũ ũmũtongorie
na agaatha gĩkuũ kĩmuume thuutha.
6Rĩrĩa arũũgama, thĩ nĩgũthingitha ĩthingithaga,
ndũũrĩrĩ ikainaina rĩrĩa acirora,
irĩma iria itũũraga aagu na aagu ikaharagana,
tũrĩma tũrĩa twa tene na tene natuo tũkarikĩra na thĩ.
Kũu nĩkuo atũire athiagĩra.
7Nĩndoonire andũ a Kushani manyiitwo nĩ guoya
o na Amidiani mainaina.
8MWATHANI, kaĩ arĩ njũũĩ ciakũraakarĩĩtie?
Kaĩ arĩ iria rĩatũmĩĩte ũnyiitwo nĩ mang'ũrĩ?
Ũthiaga ũhaicĩĩte matu,
itu rĩa kĩhuuhũkanio nĩrĩo ngaari yaku ya mbarathi
ũkĩreehithĩria andũ aaku ũhootani.
9Nĩwahaarĩirie gũtũmĩra ũta waku,
na ũkĩhaarĩria gũikia mĩguĩ yaku.
Nĩ we watũranganirie thĩ na njũũĩ.
10Irĩma ciakuona igĩthingitha,
maaĩ magĩthothoka moimĩĩte igũrũ.
Maaĩ marĩa marĩ kũu thĩ kũrĩa kũriku magĩtherũka,
namo makũmbĩ ma iriainĩ makĩambarara na igũrũ mũno.
11Riũa na mweri nĩciarũũgamire o ro ũguo,
rĩrĩa mĩguĩ yaku yahenũkaga na ihenya,
na rĩrĩa matimũ maaku maamenamenũkaga.
12Ũgĩgĩtuĩkania thĩ ũng'ũrĩkĩĩte,
na ũkĩrangĩrĩria ndũũrĩrĩ nĩ ũrĩa waraakarĩĩte.
13Woimagarire ũkahonokie andũ aaku,
o na ũkahonokie mũthamaki ũrĩa wethuurĩire.
Ũgĩkĩhehenja mũthamaki ũrĩa wamahinyagĩrĩria,
na ũkĩananga andũ aake.
14Mĩguĩ yaku nĩyatheecire mũnene wa thigari ciake,
iria ciokaga o ta kĩhuuhũkanio gũtũhurunja,
o icio ciakenagio nĩkũhinyĩrĩria andũ arĩa athĩĩni na hitho.
15Ũkĩranga iria na makinya ma mbarathi ciaku,
narĩo rĩkĩhuuhũkania.
16Ngũigua maũndũ macio moothe, ngatuĩka nda,
mĩromo yakwa ĩkooyoya nĩ guoya,
mwĩrĩ wakwa ũgatuĩkĩra,
na magũrũ maakwa makaremwo nĩgũthiĩ.
Ngũgĩikara hooreire njeterere mũthenya ũkinye,
rĩrĩa MWATHANI akaaherithia arĩa matũtharĩkagĩra.
17No rĩĩrĩ, o na mĩkũyũ ĩngĩaga gũciara,
mĩthabibũ yage kũruta thabibũ,
kĩmera kĩa mĩtamaiyũ gĩthũũke,
mĩgũnda yage kuumia ngano,
o na ciugũ cia ng'ondu na ng'ombe itigwo ũtheri,
18ndĩikaraga ndĩ mũkenu,
na ndĩ mũcanjamũku,
nĩ gũkorwo MWATHANI Ngai nĩ mũhonokia wakwa.
19 MWATHANI nĩ we ũnjĩkagĩra hinya,
atũmaga magũrũ maakwa mahũthe wega o ta ma thwariga,
na nĩangitagĩra ndĩ o kũu irĩmainĩ.