Mawĩra ma ciana kũrĩ aciari
1Ngoro yaku ndũkaamĩorotithie ũtongainĩ waku,
kana uuge atĩ wĩ na indo cia kũigana.
2Ndũkaanatongoragio nĩ mwĩĩro na hinya waku,
atĩ nĩguo ũrũmagĩrĩre merirĩria ma ngoro yaku.
3Ndũkaaneyũrie atĩrĩ, “Nũũ ũngĩnjatha?”
Ũngĩyũria ũguo Mwathani nĩagaakũherithia.
4 Ndũkaanoige atĩ nĩwehirie na ndwaherithirio;
amu Mwathani ndahiũhaga kũraakara.
5Ũhoro wa kuoherwo meehia-rĩ,
ndũkawĩhoke mũno atĩ ũthiage ũkĩongagĩrĩra meehia igũrũ wa marĩa mangĩ.
6Ndũkaae kwĩĩra atĩ tha ciake nĩ nene
nĩegũkuohera meehia maaku moothe o na angĩkorwo marĩ maingĩ atĩa.
Nĩarĩ tha, no ningĩ maraakara maake nĩmakinyagĩra eehia.
7Thiĩ harĩ Mwathani o narua; tiga kuuga atĩ ũgaathiĩ rũũciũ.
Maraakara maake mahota gũũka o rĩmwe, nawe ũgĩkue agĩkũherithia.
8Ndũkaae kwĩhoka ũtonga ũrĩa ũgĩĩte naguo na njĩra ya maheeni;
ũtonga ũcio ndũgaakũguna mũthenya ũcio wa mathĩĩna.
Kwaria ma na kwĩnyiita ũhoroinĩ wa kwaria
9Ndũkaae kwagaaga ta maaĩ me irũtũinĩ ũthiage o na kũrĩa andũ maakũroria.
10Rũũgama wega ũndũinĩ ũrĩa ũũĩ na waragie ũkĩmenyaga ũrĩa ũroiga.
11Hiũhaga gũthikĩrĩria no ndũkaahiũhage kwaria.
12Cookagia ũndũ angĩkorwo nĩũũĩ ũrĩa wagĩrĩirwo nĩgũcookia,
no angĩkorwo ndũũĩ-rĩ, kira.
13Kwendwo nĩ andũ na kũmenwo kuumaga mĩarioinĩ ya mũndũ,
na mũndũ eeniinaga na rũrĩmĩ rwake.
14Atĩrĩĩrĩ, ndũkaae kũgĩa na ngumo ya gũcuukana, na ndũgaacambanagie,
amu o ta ũrĩa aici magaaconorithio noguo nao arĩa maheenanagia magaatuĩrwo ũũru.
15Maũndũinĩ moothe manene na manyiinyi ndũkaaneeke ũndũ mũũru.