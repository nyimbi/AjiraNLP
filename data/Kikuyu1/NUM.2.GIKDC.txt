Mũtaratara wa ũrĩa mĩhĩrĩga yambire Hema yacio
1MWATHANI nĩaheire Musa na Harũni mataaro maya: 2Atĩrĩĩrĩ, andũ a Isiraeli makĩamba hema, o mũndũ arĩambaga harĩa harĩ bendera ya andũ aao, o harĩa harĩ marũũri ma nyũmba cia maithe maao. Kambĩ yothe ĩrĩakagwo ĩthiũrũrũkĩirie Hema ya gũtũnganwo.
3-9Mwena wa na irathĩro ũrĩambagwo hema nĩ gĩkundi kĩrĩa gĩtongoreetio nĩ bendera ya mũhĩrĩga wa Juda, o mũhĩrĩga ũkaamba hema ciaguo rungu rwa atongoria aaguo ta ũũ:
Mwena wa irathĩro:
Mũhĩrĩga Mũtongoria Mũigana wa andũ
Juda Nahashoni mũrũ wa Aminadabu Ngiri mĩrongo mũgwanja na inya na magana matandatũ (74,600)
Isakaru Nethaneli mũrũ wa Zuaru Ngiri mĩrongo ĩtaano na inya na magana mana (54,400)
Zebuluni Eliabu mũrũ wa Heloni Ngiri mĩrongo ĩtaano na mũgwanja na magana mana (57,400)
Oothe nĩ ngiri igana rĩmwe na mĩrongo ĩnaana na ithathatũ na magana mana (186,400). Andũ acio a gĩkundi kĩa Juda nĩ o marĩthiaga.
10-16Mwena wa na kĩanda ũrĩambagwo hema nĩ gĩkundi kĩrĩa gĩtongoreetio nĩ bendera ya mũhĩrĩga wa Reubeni, o mũhĩrĩga ũkaamba hema ciaguo rungu rwa atongoria aaguo ta ũũ:
Mũhĩrĩga Mũtongoria Mũigana wa andũ
Reubeni Elizuru mũrũ wa Shedeuru Ngiri mĩrongo ĩna na ithathatũ na magana mataano (46,500)
Simeoni Shelumieli mũrũ wa Zurishadai Ngiri mĩrongo ĩtaano na kenda na magana matatũ (59,300)
Gadi Eliasafu mũrũ wa Deueli Ngiri mĩrongo ĩna na ithaano na magana matandatũ na mĩrongo ĩtaano (45,650).
Oothe nĩ ngiri igana na mĩrongo ĩtaano na ĩmwe na magana mana na mĩrongo ĩtaano (151,450). Andũ acio a gĩkundi kĩa Reubeni nĩ o marĩrũmagĩrĩra.
17Gatagatĩ ga ikundi cia mbere igĩrĩ na cia thuutha igĩrĩ, nĩ ho Alawii marĩkoragwo marĩ makuuĩĩte Hema ya gũtũnganwo. O gĩkundi kĩrĩthiaga na mũtaratara ũrĩa hema ciambĩĩtwo naguo, o gĩkundi handũ haakĩo gĩtongoreetio nĩ bendera yakĩo.
18-24Mwena wa ithũĩro ũrĩambagwo hema nĩ gĩkundi kĩrĩa gĩtongoreetio nĩ bendera ya mũhĩrĩga wa Efiraimu, o mũhĩrĩga ũkaamba hema ciaguo rungu rwa atongoria aaguo ta ũũ:
Mũhĩrĩga Mũtongoria Mũigana wa andũ
Efiraimu Elishama mũrũ wa Amihudi Ngiri mĩrongo ĩna na magana mataano (40,500)
Manase Gamalieli mũrũ wa Pedahuzuri Ngiri mĩrongo ĩtatũ na igĩrĩ na magana meerĩ (32,200)
Benjamini Abidani mũrũ wa Gideoni Ngiri mĩrongo ĩtatũ na ithaano na magana mana (35,400)
Oothe nĩ andũ ngiri igana na inyaanya na igana rĩmwe (108,100). Andũ acio a gĩkundi kĩa Efiraimu nĩ o marĩthiaga marĩ a gatatũ.
25-31Mwena wa na rũgongo ũrĩambagwo hema nĩ gĩkundi kĩrĩa gĩtongoreetio nĩ bendera ya mũhĩrĩga wa Dani, o mũhĩrĩga ũkaamba hema ciaguo rungu rwa atongoria aaguo ta ũũ:
Mũhĩrĩga Mũtongoria Mũigana wa andũ
Dani Ahiezeri mũrũ wa Amishadai Ngiri mĩrongo ĩtandatũ na igĩrĩ na magana mũgwanja (62,700)
Asheri Pegieli mũrũ wa Okirani Ngiri mĩrongo ĩna na ĩmwe na magana mataano (41,500)
Nafutali Ahira mũrũ wa Enani Ngiri mĩrongo ĩtaano na ithatũ na magana mana (53,400).
Oothe nĩ andũ ngiri igana na mĩrongo ĩtaano na mũgwanja na magana matandatũ (157,600). Andũ acio a gĩkundi kĩa Dani nĩ o marĩrigagia.
32Mũigana wa andũ a Isiraeli matarĩĩtwo nyũmba o nyũmba kũringana na ikundi ciao maarĩ ngiri magana matandatũ na ithatũ na magana mataano na mĩrongo ĩtaano (603,550). 33Na rĩĩrĩ, o ta ũrĩa MWATHANI aathĩĩte Musa, Alawii matiandĩkanĩirio marĩĩtwa na andũ acio angĩ a Isiraeli.
34Kwoguo andũ a Isiraeli magĩĩka maũndũ moothe marĩa MWATHANI aathĩĩte Musa. Magĩkĩamba hema o mũndũ harĩa haarĩ bendera yao, na o mũndũ agatwaranaga na andũ a nyũmba ya ithe.