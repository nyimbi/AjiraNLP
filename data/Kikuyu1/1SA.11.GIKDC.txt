Saũlũ kũhoota Aamoni
1Na rĩĩrĩ, Nahashu mũthamaki wa Aamoni agĩtongoria mbũtũ yake ya ita magatharĩkĩre itũũra rĩa Jabeshi rĩrĩa rĩarĩ bũrũriinĩ wa Gileadi na magĩkĩrĩthiũrũrũkĩria. Nao andũ a Jabeshi
makĩĩra Nahashu atĩrĩ, “Thondeka kĩrĩĩkanĩro na ithuĩ, na nĩtũgũgwĩtĩkĩra ũtuĩke mũtongoria witũ.”
2Naake akĩmacookeria atĩrĩ, “Ũndũ ũyũ wiki noguo ũngĩtũma ndĩĩkanĩre kĩrĩĩkanĩro na inyuĩ atĩ ndĩmũkũũre o mũndũ riitho rĩake rĩa ũrĩo; naguo ũndũ ũcio ũtuĩke wa kũnyararithia Aisiraeli oothe.”
3Nao atongoria a Jabeshi makiuga atĩrĩ, “Tũhe mĩthenya mũgwanja tũtũme arekio bũrũriinĩ wothe wa Isiraeli. Kũngĩaga mũndũ ũngĩtũhonokia-rĩ, hĩndĩ ĩyo no twĩneane mookoinĩ maaku.” 4Nao arekio acio magĩkinya Gibea kũrĩa Saũlũ aatũũraga, na rĩrĩa maaheanire ũhoro ũcio, andũ makĩambĩrĩria kũrĩra nĩ kĩeha. 5Ihinda rĩu Saũlũ nĩ kuuma oimaga mũgũnda arũmĩrĩire ndeegwa cia kũrĩma. Akĩũria atĩrĩ, “Kaĩ kũhaana atĩa? Nĩ kĩĩ kĩratũma andũ oothe marĩre ũguo?” Nao makĩmwĩra ũrĩa arekio arĩa moimĩĩte Jabeshi maameerĩĩte. 6Rĩrĩa Saũlũ aiguire ndeto icio, akĩiyũrwo nĩ roho wa Ngai, naake akĩraakara mũno. 7Agĩkĩoya ndeegwa igĩrĩ, agĩcitinangia icunjĩ, na agĩkĩrekia andũ mathiĩ macikuuĩĩte bũrũriinĩ wothe wa Isiraeli makiugaga atĩrĩ, “Mũndũ o wothe ũrĩa ũtarĩrũmĩrĩra Saũlũ na Samũeli mbaarainĩ, ũguo noguo ndeegwa ciake irĩĩkwo!”
Nao andũ a Isiraeli magĩgĩĩtigĩra ũndũ ũcio ũngĩekirwo nĩ MWATHANI, na hatarĩ ũgũtigara, makĩũngana hamwe marĩ rũmwe. 8Naake agĩcookanĩrĩria andũ kũu Bezeku: arĩa moimĩĩte Isiraeli maarĩ ngiri magana matatũ (300,000) na arĩa moimĩĩte Juda ngiri mĩrongo ĩtatũ (30,000). 9Magĩkĩĩra andũ arĩa marekeetio kuuma Jabeshi atĩrĩ, “Ĩraai andũ aanyu rũũciũ mbere ya mĩaraho nĩmakaahonokio.” Rĩrĩa andũ a Jabeshi maanyiitire ndũmĩrĩri ĩyo magĩkena mũno. 10Nao magĩkĩĩra Nahashu atĩrĩ, “Rũũciũ nĩtũkeeneana mookoinĩ maaku, nawe ũtwĩke o ta ũrĩa ũkoona kwagĩrĩire.”
11Mũthenya ũcio ũngĩ, Saũlũ akĩgayania andũ ikundi ithatũ, na gũkĩrooka gũkĩa makĩhithũkĩra kambĩ ya thũ ciao, magĩtharĩkĩra Aamoni. Ta mĩarahoinĩ magĩkorwo maciũragĩĩte mũno. Iria ciatigarire ikĩharaganio, ũguo atĩ gũtirĩ mũndũ wathiaga njĩra na ũngĩ.
12Nao andũ a Isiraeli makĩũria Samũeli atĩrĩ, “Me ha andũ arĩa maroigaga atĩ Saũlũ ndangĩtuĩka mũthamaki witũ? Tũreehere o nao nĩtũkũmoraga!”
13No Saũlũ akiuga atĩrĩ, “Gũtirĩ mũndũ ũngĩũragwo ũũmũũthĩ, nĩ gũkorwo mũthenya ũyũ nĩguo MWATHANI ahonokia Aisiraeli.” 14Naake Samũeli akĩmeera atĩrĩ, “Nĩtũthiĩi Giligali na o rĩngĩ tuonie Saũlũ wathĩki witũ.” 15Kwoguo oothe magĩgĩthiĩ Giligali, na marĩ handũinĩ hau hatheru magĩtua Saũlũ mũthamaki. Magĩcooka makĩruta magongoona ma thaayũ, naake Saũlũ hamwe na andũ oothe a Isiraeli magĩkũngũĩra ũndũ ũcio makeneete mũno.