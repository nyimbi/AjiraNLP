1 Mwathani oombire andũ kuuma rũkũngũinĩ
na amacookagia o rũkũngũinĩ.
2Nĩaheire andũ ihinda o iniini rĩa gũtũũra muoyo
na akĩmahe ũnene wa gwathaga indo ciothe irĩ thĩ.
3Nĩamaheire hinya wake we mwene,
na akĩmoomba matariĩ taake.
4Nĩatũmire nyamũ iria ingĩ irĩ muoyo ciĩtigagĩre andũ;
na akĩmahe ũnene wa gwathaga nyamũ na nyoni.
5Mwathani nĩamaheire maũũgĩ marĩa mataano,
na agĩcooka akĩmoongerera wa gatandatũ wa gwĩciiria
na wa mũgwanja wa gũkũũrana wega na ũũru.
6Nĩamaheire rũrĩmĩ, maitho, matũ na thamiri.
7Nĩamaiyũririe ũmenyo na mũtaũkĩre wa maũndũ,
na akĩmoonia ũtiganu wa wega na ũũru.
8Nĩatũmire ngoro ciao imenyage ũrĩa we ooĩ,
agĩtũma imenye magegania ma ũũmbi wake.
9Nĩamaheire rũũtha rwa gwĩtĩĩaga nginya tene na tene
tondũ wa ciĩko ciake cia magegania.
10Nĩmagoocage rĩĩtwa rĩake rĩtheru,
na moimbũrage maũndũ manene ma ciĩko ciake.
11Nĩamaheire ũmenyo,
na akĩmahe watho ũrĩa ũheanaga muoyo.
12Nĩathondekire kĩrĩĩkanĩro gĩa tene na tene nao,
na akĩmaguũrĩria maathani maake.
13Maitho maao makĩona riiri wake mũnene,
na matũ maao makĩigua ũgooci wa mũgambo wake.
14Nĩameerire atĩrĩ, “Mwĩmenyerereei maũndũ marĩa mataagĩrĩire moothe.”
Na agĩatha o mũndũ ũrĩa aagĩrĩirwo nĩgũikarania na mũndũ ũrĩa ũngĩ.
Ngai nĩ mũtuithania
15Mwathani nĩakoragwo akĩona mĩtugo yao hingo ciothe;
gũtirĩ ũndũ o na ũmwe angĩhithĩka.
16Mĩthiĩre yao kuuma wanainĩ yerekagĩra ũũruinĩ,
ngoro ciao ikoragwo ciũmĩĩte ta mahiga handũ ha gũkorwo na ũmũndũ.
17Nĩagayanirie ndũũrĩrĩ cia thĩ yothe
akĩhe o rũũrĩrĩ mũnene waruo,
no agĩĩthuurĩra rũũrĩrĩ rwa Aisiraeli rũtuĩke rwake.
18Isiraeli nĩ irigithaathi rĩake,
nĩamũreraga akĩmũrutaga mũtugo ũrĩa wagĩrĩire.
Nĩamũheaga ũtheri wa wendo wake
na ndarĩ hingo amũtiganagĩria.
19Ciĩko ciothe cia andũ akoragwo agĩciona o ta ũtheri wa mũthenya,
na akoragwo hingo ciothe aroreete mĩthiĩre yao.
20Mwathani ndahithĩĩtwo mahĩtia maao,
na akoragwo akĩona meehia maao moothe.
21No Mwathani nĩ mũtugi, na nĩoĩ ciũmbe ciake,
kwoguo nĩacikiragĩrĩria handũ ha gũcitiganĩria.
22Rĩrĩa mũndũ aahe athĩĩni,
Mwathani oonaga ũheani ũcio ũrĩ wa bata ta gĩcũhĩ kĩa goro mũno.
Tha cia mũndũ ikoragwo irĩ cia bata mũno harĩ Mwathani o ta muoyo guo mwene.
23Thuuthainĩ nĩagaatuĩra andũ arĩa aaganu amaherithie;
akaamanengera kĩrĩa kĩmaagĩrĩire.
24No Mwathani nĩetĩkagĩria arĩa meriraga macooke harĩ we,
na arĩa marate mwĩhoko akamoomĩrĩria.
Gwĩtwo wĩrire
25 Ũka harĩ Mwathani tigana na meehia maaku.
Hooya ũgwatĩirie atĩ agũteithie ũtigane na meehia maaku.
26Cooka harĩ Ũrĩa Ũrĩ Igũrũ Mũno na weherere meehia maaku,
na ũmene maũndũ mooru moothe.
27 Nũũ ũrĩ kwa arĩa akuũ ũngĩgooca Ũrĩa Ũrĩ Igũrũ Mũno
ta ũrĩa arĩa me muoyo mamũgoocaga na makamũcookeria ngaatho?
28Mũndũ ũkuĩte akeehera ndakoragwo na ũhoro wa gũcookia ngaatho;
mũndũ ũrĩa wĩ muoyo na mũgima nĩ we ũgoocaga Mwathani.
29Kaĩ tha cia Mwathani na wohanĩri wake nĩikoragwo irĩ nene harĩ arĩa mamũkayagĩra-ĩ!
30Tũtingĩhota kũgĩa na indo ciothe,
amu mũndũ ti wa gũtũũra tene na tene.
31Nĩ kĩĩ gĩkengaga gũkĩra riũa?
No ũtheri warĩo nĩũũraga.
Kwoguo o naake mũndũ nĩagĩaga na meciiria mooru.
32Mwathani nĩ we ũroraga njata cia igũrũ ciothe,
no andũ oothe nĩ rũkũngũ na mũhu.