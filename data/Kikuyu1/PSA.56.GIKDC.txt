Kũiga mwĩhoko harĩ Ngai
1 Njiguĩra tha, Ngai, tondũ andũ nĩmaranyariira;
thũ ciakwa ihinyagĩrĩria hingo ciothe.
2Thũ ciakwa inyariiraga mũthenya wothe;
andũ arĩa marahũũrana na niĩ nĩ aingĩ mũno.
3Rĩrĩa ndĩraigua guoya, njigaga mwĩhoko wakwa harĩ we,
MWATHANI Ngai Ũrĩa Ũrĩ Igũrũ Mũno.
4Ndĩhokaga Ngai na ndiguaga guoya;
nĩndĩmũgoocaga nĩ ũndũ wa ciĩranĩro ciake.
Mũndũ ũrĩa arĩ o rũkũngũ-rĩ angĩnjĩka atĩa?
5Mũthenya wothe thũ ciakwa igeragia o kũndonyia mathĩĩnainĩ;
ciĩciiragia o ũrĩa ingĩnjĩka ũũru.
6Cithiaga keeheriinĩ, cikanjoheria;
cigatuĩria mĩthiĩre yakwa yothe, ciĩrĩgĩrĩire kũnjũraga.
7Ciherithie, Ngai, nĩ ũndũ wa ũũru wacio;
hoota andũ acio nĩ ũrĩa ũraakarĩĩte!
8Nĩũũĩ mathĩĩna moothe marĩa nyoneete;
maithori moothe marĩa ndanarĩra nĩũũĩ ũrĩa maigana.
Nĩũmaandĩkĩĩte moothe ibukuinĩ rĩaku.
9Mũthenya ũrĩa ngaagũkaĩra, thũ ciakwa no kũhũndũka ikaahũndũka.
Niĩ njũũĩ ũũ: Ngai
arĩ mwena wakwa:
10Ngai ũrĩa ngoocaga ciĩranĩro ciake,
o we MWATHANI ũrĩa ngumagia ciĩranĩro ciake.
11Ũcio nĩ we niĩ ndĩhokeete, ndingĩigua guoya.
Mũndũ ũrĩa arĩ o rũkũngũ-rĩ angĩnjĩka atĩa?
12Nĩngũkũhingĩria ũrĩa ngwĩrĩire Ngai;
nĩngũkũrutĩra kĩheeo gĩa gũgũcookeria ngaatho.
13Nĩ ũndũ nĩũhonokeetie kuuma gĩkuũinĩ,
na ũkagirĩrĩria ndikaahootwo;
nĩguo thiage mbere ya Ngai ngĩonaga ũtheri
ũrĩa wonagwo nĩ arĩa marĩ muoyo.