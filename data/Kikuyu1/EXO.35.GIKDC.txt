Mawatho makoniĩ Thabatũ
1Na rĩĩrĩ, Musa agĩcookanĩrĩria andũ oothe a Isiraeli akĩmeera atĩrĩ, “Ũũ nĩguo MWATHANI amwathĩĩte mwĩkage: 2 Rutagaai wĩra mĩthenya ĩtandatũ, no mũthenya wa mũgwanja mũũtue mũthenya mwamũre, ũtuĩke Thabatũ ya kũhuurũka yamũrĩirwo MWATHANI. Mũndũ o na ũrĩkũ ũrĩa ũkaaruta wĩra mũthenya ũcio no mũhaka akooragwo. 3Mũtikaanakie o na mwaki ciikaroinĩ cianyu mũthenya ũcio wa Thabatũ.”
Magongoona ma Hema ĩrĩa nyamũre
(Tha 25.1-9)
4Naake Musa akĩĩra andũ oothe a Isiraeli atĩrĩ, “Ũũ nĩguo MWATHANI amwathĩĩte mwĩkage: 5Rutĩraai MWATHANI mũhothi. Ũrĩa wothe ũkwenda gwĩka ũguo nĩareehe mũhothi wa thahabu, betha, gĩcango, 6ndigi cia gataani iria njega cia guoya wa rangi wa mburuu, babũ, mũtuune, o na nguo ithondekeetwo na guoya wa mbũri; 7njũũa cia ndũrũme itobokeetio rangiinĩ igatuunĩha, njũũa iria njega, na mbaaũ cia mũgaa, 8maguta ma gwakia mataawa, mahuti marĩa manungaga wega ma gwĩkĩrwo magutainĩ ma kwamũrana o na magwĩkĩrwo ũbaaniinĩ, 9na tũhiga twa goro twa rangi mũtuune na tũngĩ twa goro twa gũtheecererwo ebodiinĩ ya Mũthĩnjĩri Ngai Ũrĩa Mũnene o na nguoinĩ yake ya gĩthũri.
Indo cia Hema ya MWATHANI ya gũtũnganwo
(Tha 39.32-43)
10“Ningĩ andũ oothe arĩa marĩ na ũũgĩ nĩmooke mathondeke indo icio ciothe MWATHANI aathanĩĩte, 11nacio nĩ: Hema, ciandarũũa ciayo igĩrĩ cia kũmĩhumbĩra, ngathĩka ciayo, mbaaũ ciayo cia kũmĩrũũgamia, mĩgamba yayo, itugĩ ciayo na njikarĩro ciacio, 12Ithandũkũ rĩa Kĩrĩĩkanĩro, mĩtĩ mĩraaya yarĩo, gĩkunĩko kĩarĩo, mbathiya ya kũhakania, 13meetha, mĩtĩ yayo ĩrĩa mĩraaya, indo ciayo ciothe, mĩgate ĩrĩa mĩtheru ĩrutĩirwo Ngai, 14mũtĩ wa gũcuuria mataawa na indo ciaguo ciothe, mataawa maguo na maguta maamo, 15kĩgongoona gĩa gũcinĩra ũbaani hamwe na mĩtĩ yakĩo ĩrĩa mĩraaya, maguta ma kwamũrana, ũbaani ũrĩa ũnungaga wega, mbathiya ya gwĩkĩrwo mũromoinĩ wa Hema ĩyo, 16kĩgongoona kĩa magongoona ma njino, hamwe na kĩrũtara gĩakĩo gĩa gĩcango na mĩtĩ yakĩo ĩrĩa mĩraaya hamwe na indo ciakĩo ciothe, mbakũri ya gwĩthambĩra hamwe na njikarĩro ya yo, 17mbathiya cia gũcuurio mĩenainĩ ya nja ya Hema, itugĩ cia nja ĩyo hamwe na njikarĩro ciacio, mbathiya ya gũcuurio mũromoinĩ wa kuuma na nja, 18higĩ na mĩkanda ya hema na nja ya yo, 19nguo iria irĩ riiri cia kwĩhumbwo nĩ athĩnjĩri Ngai rĩrĩa megũtungata thĩinĩ wa Handũ harĩa Hatheru, nĩcio nguo iria nyamũre cia Harũni ũrĩa Mũthĩnjĩri Ngai o na cia aariũ aake.”
Andũ kũreehe mĩhothi yao
20Nao andũ oothe a Isiraeli magĩkĩehera harĩ Musa. 21Na rĩĩrĩ, mũndũ o wothe weriraga gwĩka ũndũ ũcio agĩtwara mĩhothi yake kũrĩ MWATHANI ĩrĩ ya gũthondeka Hema ya gũtũnganwo. Magĩgĩtwara kĩrĩa gĩothe kĩabatarainie kũhũthĩrwo nĩ ũndũ wa gũthaathaiya o na nĩ ũndũ wa gũtuma nguo cia ũthĩnjĩri Ngai. 22Arĩa oothe merutĩire gwĩka ũguo, arũme o na atumia, magĩtwara mĩthemba ya mbini ng'emie, icũhĩ cia matũ, icũhĩ cia ciara irĩ na marĩĩtwa, mĩgathĩ, o na mathaga ma mĩthemba yothe ya thahabu, magĩciamũrĩra MWATHANI. 23Ningĩ ũrĩa wothe wakoragwo arĩ na gataani ĩrĩa njega, guoya wa rangi wa mburuu, babũ, na mũtuune, guoya wa mbũri, njũũa cia ndũrũme itobokeetio rangiinĩ igatuunĩha, kana njũũa iria njega magĩcitwara. 24Nao arĩa oothe mangĩahotire kũruta kĩndũ kĩa betha kana gĩa gĩcango magĩtwarĩra MWATHANI mũhothi wao; nao arĩa oothe maarĩ na mbaaũ cia mũgaa ingĩrutĩrwo wĩra o na ũrĩkũ wĩrainĩ ũcio magĩcitwara. 25Nao atumia arĩa maarĩ na ũũgĩ wa gũtuma magĩtwara ndigi cia gataani ĩrĩa njega, na ndigi cia guoya wa rangi wa mburuu, babũ, na mũtuune, iria moogotheete. 26O na ningĩ makĩogotha ndigi cia guoya wa mbũri. 27Nao atongoria magĩtwara tũhiga twa goro twa rangi mũtuune na tũhiga tũngĩ twa gũtheecererwo ebodiinĩ na nguoinĩ ya gĩthũri, 28mahuti marĩa manungaga wega, maguta ma gwakia mataawa, maguta ma kwamũrana, o na ma gũthondeka ũbaani ũrĩa ũnungaga wega. 29Ũguo noguo andũ oothe a Isiraeli arĩa meyendagĩra maatwarire mĩhothi yao kũrĩ MWATHANI ya wĩra ũcio aathĩĩte Musa arute.
Mabundi ma gwaka Hema ya gũtũnganwo
(Tha 31.1-11)
30Na rĩĩrĩ, Musa akĩĩra andũ a Isiraeli atĩrĩ, “MWATHANI nĩathuurĩĩte Bezaleli mũrũ wa Uri na mũcũkũrũ wa Huri, wa mũhĩrĩga wa Juda, 31akamũiyũria na roho wake. Nĩamũheete ũhoti, ũũgĩ, ũmenyi, o na ũũgĩ wa gũthondeka na kinyi indo cia mĩthemba yothe. 32Amũheete ũũgĩ ũcio nĩguo athugundage mĩcoro ya kũhũthĩrwo mawĩrainĩ ma gũtura indo cia thahabu, betha, na gĩcango. 33Nĩamũheete ũũgĩ wa gwacũhia tũhiga twa gũtheecererwo indoinĩ, wa kweya mĩtĩ, o na wa gũthondeka na kinyi indo cia mĩthemba yothe. 34Ningĩ MWATHANI nĩaheete Bezaleli na Oholiabu mũrũ wa Ahisamaku wa mũhĩrĩga wa Dani, ũhoti wa kũruta andũ arĩa angĩ ũbundi wao. 35MWATHANI nĩamaheete ũhoti wa kũruta mawĩra ma mĩthemba yothe ya ũũgĩ, kũgemia indo na ndigi cia guoya wa rangi wa mburuu, babũ, na mũtuune, gũtuma gataani ĩrĩa njega, o na itambaya cia mĩthemba ĩngĩ. Andũ acio me na ũhoti wa kũruta mawĩra ma mĩthemba yothe, o na ũũgĩ wa gũcora.