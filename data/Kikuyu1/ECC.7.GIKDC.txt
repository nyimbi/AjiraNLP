Ũrĩa mũtũũrĩre ũtariĩ
1 Ngumo njega nĩkĩrĩĩte maguta manungi wega ma goro,
na mũthenya wa gũkua ũgakĩra wa gũciarwo.
2Nĩ kaba gũthiĩ mũciĩ wĩ na macakaya gũkĩra gũthiĩ mũciĩ wĩ na iruga,
amu andũ oothe maagĩrĩirwo nĩkũririkanaga atĩ marigĩrĩrio maao no gĩkuũ.
3Kĩeha nĩ kĩega kũrĩ mĩtheko,
amu kĩeha gĩtukagia gĩthiithi, no gĩkoohĩgia ngoro.
4Mũndũ ũrĩa wĩciiragia o ũhoro wa gĩkeno nĩ mũkĩĩgu,
no mũndũ mũũgĩ nĩeciiragia o na ũhoro wa gĩkuũ.
5Nĩ kaba mũndũ kũigua akĩrumwo nĩ mũndũ mũũgĩ
gũkĩra kũigua akĩinĩrwo nĩ kĩrimũ.
6Mĩtheko ya kĩrimũ ĩhaana ta ũrĩa mĩigua ĩtoorekaga ĩkĩhĩa,
na o na ũguo no tũhũ.
7Ũtuunyani ũtũmaga mũndũ mũũgĩ atuuo kĩrimũ
na ihaki nĩrĩthũũkagia ngoro ya mũndũ.
8Mũthia wa ũndũ o wothe nĩ mwega gũkĩra kĩambĩrĩria kĩaguo,
na mũndũ mũkirĩrĩria nĩ mwega kũrĩ mũndũ mwĩtĩi.
9 Ndũkaahiũhage kũraakara,
amu irimũ nĩcio ciigaga maraakara.
10Ndũkaanoorie atĩrĩ, “Maũndũ tene maarĩ meega gũkĩra rĩu nĩkĩ?”
Amu ndũrooria ũguo nĩ ũndũ wa kũũhĩga.
11Nĩ ũndũ wa bata mũndũ gũkorwo arĩ mũũgĩ,
nĩ ũndũ mwega o ta kũheeo igai.
12Amu ũũgĩ ũgitagĩra mũndũ o ta ũrĩa angĩgitĩrwo nĩ mbeeca,
naguo wega wa ũmenyi nĩ atĩ, nĩũmenyagĩrĩra mũndũ ũrĩa wĩ naguo.
13Tawĩciirie ũrĩa Ngai eekĩĩte. Nũũ ũngĩrũngaria kĩrĩa we athondekeete kĩrĩ kĩgonyoku? 14Rĩrĩa maũndũ maaku marathiĩ wega-rĩ, kena; rĩrĩa marathiĩ ũũru, ririkana atĩ Ngai nĩ we ũtũmaga maũndũ macio meerĩ, na gũtirĩ mũndũ ũũĩ ũrĩa gũgaatuĩka thuuthainĩ.
15Ũtũũroinĩ wakwa wa tũhũ nĩnyoneete maũndũ moothe. Mũndũ mwega ahota gũkua na mũndũ mũũru atigwo arĩ o muoyo. 16Gĩtige gũtuĩka mũndũ mwega mũno kana mũũgĩ mũno. Ũreniina nĩkĩ? 17Tiga gũtuĩka mũndũ mwaganu mũno, kana mũndũ mũkĩĩgu mũno. Nĩ kĩĩ gĩgũtũma wende gũkua ihinda rĩaku rĩtarĩ ikinyu? 18Wagĩrĩirwo nĩkwĩrigĩrĩria gũthiĩ mũno mwenainĩ o wothe wa ĩyo yerĩ. Angĩkorwo nĩũtĩĩĩte Ngai, nĩũkaahootana.
19Ũũgĩ nĩũtũmaga mũndũ agĩe na hinya gũkĩra athamaki ikũmi marĩ itũũrainĩ.
20Nĩ ma thĩ gũtirĩ mũndũ wĩkaga wega hingo ciothe na gũtirĩ ũteehagia.
21Ndũgaathikĩrĩrie maũndũ moothe marĩa maaragio nĩ andũ amu wahota kũigua ndungata yaku ĩgĩkũruma, 22o na wee nĩũũĩ na ngoro yaku atĩ mahinda maingĩ wanaruma andũ angĩ.
23Nĩndathuuthuuririe maũndũ macio moothe na ũũgĩ, ngĩkiuga atĩ nĩngũũhĩga, no ũũgĩ warĩ kũraaya na niĩ. 24Mũndũ angĩhota kũmenya ũrĩa mũtũũrĩre uugĩĩte atĩa? Nĩ ũndũ mũrikĩru mũno harĩ ithuĩ na nĩ mũritũ mũno ndũngĩtũtaũkĩra. 25Nĩnderutĩire kũmenya, na kũmaatha gĩtũmi kĩa maũndũ, o na kũmenya ũũru wa waganu na ũrimũ ũrĩa arĩ ũgũrũki.
26Na rĩĩrĩ, nĩndoonire ũndũ mũũru gũkĩra gĩkuũ, naguo nĩ mũndũ wa nja. Ngoro yake nĩ mũtego kana rũgara; mooko maake mangĩkũhĩmbĩria no ta bĩngũ. Mũndũ ũrĩa ũkenagia Ngai ndangĩnyiitĩka nĩ we, no mwĩhia nĩanyiitagwo nĩ we. 27Atĩrĩĩrĩ, ndamenyire ũndũ ũcio kahora o kahora ngĩgeria gũcaria gĩtũmi kĩa maũndũ. Ũguo nĩguo Mũhunjia ekuuga. 28Nĩngereetie gwĩciiria ũhoro wa itũmi ingĩ mahinda maingĩ, no ndicionaga. Nĩnyoneete mũndũ mũrũme ũmwe harĩ andũ ngiri mwĩhokeku, no ndirĩ ndoona mũndũ wa nja o na ũmwe mwĩhoko. 29Atĩrĩĩrĩ, ũndũ ũmwe wiki ũrĩa nyoneete nĩ atĩ Ngai oombire andũ arũngĩrĩru, no o eene mageethombocania.