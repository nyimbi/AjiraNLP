Mawĩra ma aathani
1Nĩ ũndũ ũcio-rĩ, inyuĩ athamaki tathikĩrĩriai mũigue.
Inyuĩ aathani a mabũrũri ma kũnene, taiguai.
2Inyuĩ na inyuĩ mwathaga ngiri na ngiri,
na mũkeerahagĩra ũingĩ wa aathwo aanyu taiguai.
3 Atĩrĩĩrĩ, mwaheirwo ũnene kuuma kũrĩ Mwathani,
moothamaki maanyu moimĩĩte kũrĩ Ũrĩa Ũrĩ Igũrũ Mũno.
Naake nĩagaatuĩria ciĩko cianyu na athuuthuurie meciiria maanyu.
4Nĩ gũkorwo rĩrĩa mwarĩ atungatĩri a moothamaki maake,
angĩkorwo mũtiigana gũthamaka wega,
kũrũmĩrĩra watho, kana gwĩka
ta ũrĩa Ngai angĩendire mwĩke-rĩ,
5akaamũtharĩkĩra na ihenya e na ũũru mũingĩ.
Andũ arĩa maarĩ atongoria magaatuĩrwo itua rĩũmũ.
6Andũ arĩa moonagwo ta matarĩ bata nĩmakaiguĩrwo tha,
no arĩa maarĩ anene-rĩ, makaaherithio na hinya mũno.
7Mwathani wa andũ oothe ndetigagĩra gĩthiithi kĩa mũndũ;
ndamakagio nĩ kĩũga kĩa mũndũ;
tondũ nĩ we wombire andũ oothe, ũrĩa mũnene o na ũrĩa mũniini,
na aramataga oothe ũndũ ũmwe.
8No rĩĩrĩ, gũthuuthuurio o kinya thĩinĩ
nĩkuo gwetereire andũ arĩa marĩ ũtongoriainĩ.
9Ĩĩni, ciugo ici ciakwa-rĩ, ĩroreetio kũrĩ inyuĩ athamaki
nĩ geetha mwĩrute ũũgĩ na mũtikaregenyũke.
10Amu-rĩ, andũ arĩa marũmagĩrĩra maũndũ marĩa matheru na njĩra ya ũthingu,
magaatuĩrwo o na ũthingu.
Ningĩ ũrĩa wĩrutaga ũthingu
kuuma kũrĩ maũndũ macio-rĩ,
nĩakoona ũgitĩri thĩinĩ wamo.
11Nĩ ũndũ ũcio-rĩ, maathaai mĩario yakwa na mũmĩende,
nayo nĩkũmũtaara.
Bata wa ũũgĩ
12Atĩrĩĩrĩ, ũũgĩ nĩahenagia na ndahwererekagĩra.
Nĩonekaga o narua nĩ arĩa mamwendeete.
Arĩa mamũcaragia-rĩ, nĩmamuonaga.
13Nĩ we wambaga kwĩyonania kũrĩ arĩa maramũcaria.
14Rooka kũmũcaria o gatene, na nĩũkũmuona hatarĩ na thĩĩna o ũrĩkũ.
15Kwoguo gwĩciiria ũhoro wake, nĩ ũmenyo mũkinyanĩru.
Mũrũmagĩrĩre na nĩũgũthirwo nĩ mĩtangĩko.
16We ũũgĩ acangaga agĩcaria andũ arĩa mamũmaathaga
na akameeyonithia na wendo
na me njĩrainĩ ciao akameemenyithia meciiriainĩ maao moothe.
17Amu-rĩ, kĩambĩrĩria gĩake kũna-rĩ,
nĩkwenda ũmenyo.
Tondũ rĩĩrĩ, kwĩrirĩria ũmenyo nĩkũmwenda,
nakuo kũmwenda-rĩ, nĩkũrũmia watho wake.
18Nakuo kũrũmia watho wake nĩkũmatia kũmatagia kwaga kũbutha.
19Kwaga kũbutha nakuo gũtũtwaraga hakuhĩ na Ngai.
20Kwoguo kwenda ũũgĩ gũtongoragia andũ mahote gũthamaka.
21Atĩrĩĩrĩ, inyuĩ anene a ndũũrĩrĩ,
ongorwo nĩmũkenagĩra itĩ cia ũnene, na thũmbĩ cia ũthamaki-rĩ,
heei ũũgĩ gĩtĩĩo nĩ geetha mũhote gũthamaka tene na tene.
Solomoni kwenda kũgayanĩra ũũgĩ wake
22Rĩu-rĩ, nĩngũmenyithania ũũgĩ nũũ na oimĩĩte kũ.
Ndikũmũhitha ũndũ o na ũrĩkũ.
Ngũmwambĩrĩria o kĩhumo na heane ũhoro wake wega,
itekũhĩtũkĩrĩra ũhoro ũrĩa wa ma.
23Ningĩ-rĩ, ndikuoya ũiru ũrĩa ũraceneneka,
atĩ tũtwarane naake,
tondũ ũiru matirĩ ũraata na ũũgĩ.
24Atĩrĩĩrĩ, kũingĩha kwa andũ arĩa oogĩ-rĩ,
no ho harĩ ũhonokio wa thĩ.
Na rĩĩrĩ, mũthamaki ũrĩa mũũgĩ-rĩ,
areehagĩre andũ aake thaayũ.
25Kwoguo-rĩ, mwĩruteei na ciugo ciakwa,
na nĩmũrĩteithĩkaga.