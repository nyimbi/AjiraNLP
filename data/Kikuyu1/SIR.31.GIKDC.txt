Mathĩĩna marĩa mareehagwo nĩ mbeeca
1Gwĩciiria ũhoro wa ũtonga nĩgũtũmaga mũndũ athirwo nĩ hinya,
na guoya waguo nĩũtũmaga mũndũ oorwo nĩ toro.
2Gwĩciiria ũhoro wa wonjoria nĩgũtũmaga mũndũ oorwo nĩ toro
o ta ũrĩa mũrimũ mũnene ũniinaga toro.
3Mũndũ mũtongu arutaga wĩra acookanĩrĩrie ũtonga,
na aikara thĩ agakorwo aiyũrĩĩtwo nĩ mĩago.
4Mũndũ mũthĩĩni arutaga wĩra no ndarĩ kĩndũ gĩake gĩkoragwo gĩkĩoneka,
na aikara thĩ akaigua arĩ o na thĩĩna.
5Gũtirĩ mũndũ wendeete mbeeca ũngĩtuuo mũthingu,
na mũndũ ũrĩa ũrũmanagĩrĩra na mbeeca nĩikaamũhĩtithia.
6Andũ aingĩ maananiinwo nĩ mbeeca,
makoona thĩĩna na maitho maao.
7Mbeeca ikoragwo irĩ kĩndũ gĩa kũhĩnga arĩa maciendeete mũno,
na mũndũ o wothe mũkĩĩgu atuĩkaga ngombo yacio.
8Gũkena nĩ mũndũ ũrĩa mũtongu,
ũrĩa ũtatindaga arũmĩrĩire mbeeca na ndarĩ ũndũ angĩcuukĩrwo.
9Tuonie mũndũ ũcio na nĩtũkuuga atĩ nĩmũraathime,
amu nĩekĩĩte ũndũ wa magegania ũtarĩ wekwo nĩ mũndũ.
10Nũũ ũrĩ wagerio nĩcio na akĩoneka e mwagĩrĩru kũna?
Mũndũ ta ũcio no agĩĩtĩĩe nĩ ũndũ wa ũguo.
Nũũ ũrĩ wakorwo akĩmenya atĩ aheenia mũndũ ũrĩa ũngĩ gũtingĩmenyeka agakĩaga kũheenania?
11Nĩagĩrĩirwo nĩgũkenera ũtonga wake,
na andũ oothe nĩmarĩkĩmũkumagia nĩ ũndũ wa ũtaana wake.
Mĩtugo marugainĩ
12Ũngĩikara thĩ kũrĩa irio kwa mũndũ wa bata-rĩ, ndũkaae gũcikorokera,
na ndũkoige atĩrĩ, “Hĩ kaĩ ici ikĩrĩ nyingĩ-ĩ!”
13Ririkana atĩ riitho rĩkoroku nĩ rĩũru.
Gũtirĩ kĩĩga kĩngĩ gĩkoroku ta riitho,
na nĩkĩo rĩitaga maithori kaingĩ.
14Ndũkaae gũkinyĩra na guoko kĩrĩa gĩothe ũrona,
na ndũkaanahatĩkanĩre irio na arĩa mũrigainie irugainĩ.
15Ĩka mũndũ ũrĩa ũngĩ ũrĩa ũngĩenda agwĩke,
na ũmwĩciiragie na njĩra ciothe.
16Rĩa ta mũndũ kĩrĩa wanengerwo,
na ndũkaae kũhũũra kanua ũkĩrĩa nĩguo ndũkaamenwo.
17Koragwo ũrĩ wa mbere gũtiga kũrĩa nĩ ũndũ wa kuonania mũtugo mwega,
na ndũkaae gũkoroka, ndũkaahĩtie.
18Ũngĩkorwo ũikaranĩĩtie hamwe na andũ aingĩ-rĩ,
ndũkaae gũtuĩka wa mbere kuoya irio.
19Mũndũ wĩ na mĩtugo mĩega akoragwo aiganĩĩtwo nĩ kĩndũ kĩnyiinyi,
na athiĩ toro ndahihagia na hinya.
20Toro mwega uumanaga na mũndũ kwaga kũrĩa irio nyingĩ.
Mũndũ ũcio nĩokĩraga tene na akaigua wega.
Mũndũ mũkoroku akoragwo na thĩĩna wa kwaga toro,
kũira ngoro na kũrĩĩo nĩ nda.
21Ũngĩigua ta watuurwo nĩ nda tondũ wa kũrĩa mũno,
uma nja ũtige ikĩrĩĩo na nĩũkũigua wega.
22Mwana wakwa, thikĩrĩria ũrĩa ndĩroiga na ndũkaae kwaga kũnjigua.
na thuuthainĩ nĩũgaakenera ũrĩa ndĩrakwĩra.
Rutaga wĩra ũigananĩirie wĩrainĩ wothe ũrĩa ũrĩrutaga,
na gũtirĩ hingo ũkaarũara.
23Mũndũ ũrĩ ũtaana na irio nĩakenagĩrwo nĩ andũ,
na kũgaathĩrĩrio kũrĩa agaathagĩrĩrio nĩ o nĩ kwagĩrĩru.
24Andũ a itũũra nĩmatetaga nĩ ũndũ wa mũndũ ũrĩa mũkarĩ,
na gũteta kwao nĩ ũndũ wake nĩ kwagĩrĩru.
25Ndũkaae kũgeria kuonania ũcamba waku na ũndũ wa ũrĩa ũngĩnyua ndibei nyingĩ,
amu ndibei yananiina andũ aingĩ.
26Mũndũ wa mĩario mĩũru amenyekagĩra ngarariinĩ cia ũrĩĩu,
o ta ũrĩa kĩgera kĩroragwo ũrĩa gĩtariĩ gĩacinwo gĩgacooka gĩgaikio maaĩinĩ.
27Ndibei ĩtarĩ nyingĩ nĩtũmaga mũndũ acookwo nĩ thaayũ.
Hiihi mũtũũrĩre ũngĩkorwo ũtariĩ atĩa gũtarĩ ndibei?
Ndibei yombirwo yagũtũma andũ makene.
28Ndibei ĩtarĩ nyingĩ ĩnyuĩtwo mahinda marĩa maagĩrĩire
nĩtũmaga mũndũ aigue acanjamũkĩĩte na akeneete.
29Kũnyua ndibei ĩkĩrĩĩte kũreehage mathĩĩna ma ngoro,
na kũhĩtania na kũhĩngĩĩca mũndũ.
30Ũrĩĩu nĩũtũmaga mũndũ mũkĩĩgu araakare narua na agakĩĩyananga we mwene.
Nĩathiragwo nĩ hinya na agakĩĩhũũrithia.
31Ndũkaanarute mũndũ mahĩtia maake mũkĩnyuithania ndibei,
na ndũkaanamũhuutĩrie rĩrĩa arĩ ikenoinĩ ciake.
Rĩu ti rĩo ihinda rĩa gũkaanania ũndũ kana kũrĩhania thiirĩ.