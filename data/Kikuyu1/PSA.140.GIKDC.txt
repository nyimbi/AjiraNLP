Ihooya rĩa kũũria ũmenyereri
1MWATHANI, honokia kuuma harĩ andũ ooru;
ngitĩra kuuma harĩ andũ arĩa mahũthagĩra hinya,
2arĩa mathugundaga maũndũ mooru ngoroinĩ ciao,
na hingo ciothe makoragwo manungĩĩte o mbaara.
3 Nĩmĩ ciao nĩ njũru o ta nyoka ĩrĩa ĩrĩ thumu mũno;
ciugo iria maaragia irĩ thumu o ta wa nyoka iria ciĩtagwo gĩĩko.
4MWATHANI, menyerera ndikanyiitwo nĩ andũ arĩa aaganu;
ngitĩra kuuma harĩ andũ arĩa mahũthagĩra hinya,
o arĩa marabanga ũrĩa mekũniina.
5Andũ arĩa etĩĩi nĩmanjigĩire mũtego;
nĩmaambĩĩte ngara ciao cia kũndega
na makaamba nyambo njĩrainĩ nĩguo manyiite.
6Njĩĩrĩĩte MWATHANI atĩrĩ, “Wee, nĩwe Ngai wakwa.”
Igua mathaithana maakwa, MWATHANI.
7MWATHANI, Ngai wakwa, o wee mũngitĩri ũrĩ hinya,
nĩwamenyereire mũthenya ũrĩa kwarĩ na mbaara.
8MWATHANI, ndũkaahingĩrie andũ arĩa aaganu ũrĩa marenda;
ndũkaareke mĩbango yao mĩũru ĩgaacĩre.
9Ndũgeetĩkĩre thũ ciakwa igĩe na ũhootani;
irumi iria iranuma nacio irocicookerera!
10Irogwĩrwo nĩ makara mekũrĩrĩmbũka mwaki!
Iroikanio irima itakoimĩra!
11Andũ arĩa macambanagia maroaga kũgaacĩra;
andũ arĩa mahũthagĩra hinya
marokinyĩrĩrwo nĩ ũũru ũmaniine.
12MWATHANI, nĩnjũũĩ atĩ wee nĩ we ũrũagĩrĩra arĩa athĩĩni
na ũkagitĩra ihooto cia ngĩa.
13Nĩ ma andũ arĩa athingu nĩmarĩkũgoocaga;
arĩa arũngĩrĩru marĩtũũranagia nawe.