Mũnaara wa Babiloni
1Kĩambĩrĩriainĩ andũ a thĩ yothe maarĩ na rũthiomi rũmwe, na maahũthagĩra ciugo imwe. 2Na rĩĩrĩ, marĩ thaamainĩ kuuma mwena wa na irathĩro nĩmaakinyire kũndũ kwaraganu thĩinĩ wa Babilonia, magĩtũũra kuo. 3Magĩkĩĩrana atĩrĩ, “Rekeei tũũmbe maturubaarĩ na tũmacine moome biũ.” Kwoguo makĩgĩa na maturubaarĩ ma gwaka, na rami ya kũmanyiitithania. 4Magĩcooka makĩĩrana atĩrĩ, “Rekeei twake itũũra, rĩ na mũnaara ũrĩa gacũmbĩrĩ kaaguo gekũhuutia matu, nĩ geetha tũgĩe igweta, na tũtigaakĩhurunjũke thĩ yothe.”
5Na rĩĩrĩ, MWATHANI agĩikũrũka kuona itũũra rĩu, o na mũnaara ũcio andũ maakaga. 6Akiuga atĩrĩ, “Andũ aya oothe me rũmwe, na maaragia rũthiomi o rũmwe; gĩĩkĩ nĩ kĩambĩrĩria kĩa ũrĩa marĩĩka. Ihinda rĩtarĩ iraaya nĩmarĩhota gwĩka ũndũ o wothe ũrĩa marĩenda! 7Rekeei tũikũrũke nĩ geetha tũkahĩngĩcanie rũthiomi rwao nĩ geetha matikaiguithanie mĩario.” 8Kwoguo MWATHANI akĩmahurunja thĩ yothe magĩtiga gwaka itũũra rĩu. 9Itũũra rĩu rĩetirwo Babiloni, nĩũndũ kũu nĩkuo MWATHANI aahĩngĩcithanĩirie rũthiomi rwa andũ oothe, na no kuuma kuo aamahurunjire thĩ yothe.
Njiarwa cia Shemu
(1Maũ 1.24-27)
10Ici nĩcio njiarwa cia Shemu. Mĩaka ĩĩrĩ thuutha wa mũiyũro wa maaĩ, Shemu arĩ wa mĩaka igana rĩmwe, nĩaciarĩirwo kaana ga kahĩĩ geetagwo Aripakishadi. 11Thuutha ũcio, aikarire mĩaka magana mataano (500), na nĩaciarĩirwo ciana ingĩ.
12Aripakishadi arĩ wa mĩaka mĩrongo ĩtatũ na ĩtaano, nĩaciarĩirwo kaana ga kahĩĩ geetagwo Shela. 13Thuutha ũcio, aikarire mĩaka magana mana na ĩtatũ (403), na nĩaciarĩirwo ciana ingĩ.
14Shela arĩ wa mĩaka mĩrongo ĩtatũ, nĩaciarĩirwo kaana ga kahĩĩ geetagwo Eberi. 15Thuutha ũcio, aikarire mĩaka magana mana na ĩtatũ (403), nĩaciarĩirwo ciana ingĩ.
16Rĩrĩa Eberi aarĩ wa mĩaka mĩrongo ĩtatũ na ĩna, nĩaciarĩirwo kaana ga kahĩĩ geetagwo Pelegu. 17Thuutha ũcio, aikarire mĩaka magana mana na mĩrongo ĩtatũ (430), na nĩaciarĩirwo ciana ingĩ.
18Pelegu arĩ wa mĩaka mĩrongo ĩtatũ, nĩaciarĩirwo kaana ga kahĩĩ geetagwo Reu. 19Thuutha ũcio, aikarire mĩaka magana meerĩ na kenda (209), na nĩaciarĩirwo ciana ingĩ.
20Reu arĩ wa mĩaka mĩrongo ĩtatũ na ĩĩrĩ, nĩaciarĩirwo kaana ga kahĩĩ geetagwo Serugu. 21Thuutha ũcio, aikarire mĩaka magana meerĩ na mũgwanja (207), na nĩaciarĩirwo ciana ingĩ.
22Serugu arĩ wa mĩaka mĩrongo ĩtatũ, nĩaciarĩirwo kaana ga kahĩĩ geetagwo Nahori. 23Thuutha ũcio, aikarire mĩaka magana meerĩ (200), na nĩaciarĩirwo ciana ingĩ.
24Nahori arĩ wa mĩaka mĩrongo ĩĩrĩ na kenda, nĩaciarĩirwo kaana ga kahĩĩ geetagwo Tera. 25Thuutha ũcio, aikarire mĩaka igana na ikũmi na kenda (119), na nĩaciarĩirwo ciana ingĩ.
26Naake Tera arĩ wa mĩaka mĩrongo mũgwanja, nĩaciarĩirwo ciana ithatũ: Aburamu, Nahori, na Harani.
Njiarwa cia Tera
27Ici nĩcio njiarwa cia Tera ũrĩa warĩ ithe wa Aburamu, Nahori, na Harani. Harani aarĩ ithe wa Loti, 28na aakuĩrĩire itũũrainĩ rĩa Uru bũrũriinĩ wa Babilonia, o kũrĩa aaciarĩirwo. Aakuire ithe arĩ o muoyo. 29Aburamu aahikirie Sarai, naake Nahori akĩhikia Milika mwarĩ wa Harani. Harani no we warĩ ithe wa Isika. 30Sarai aarĩ thaata; ndaarĩ na mwana.
31Na rĩĩrĩ, Tera nĩoire mũũrũwe Aburamu na mũcũkũrũwe Loti ũrĩa warĩ mũũriũ wa Harani, na Sarai mũtumia wa mũũrũwe Aburamu, makiuma kũu Uru bũrũriinĩ wa Babilonia me hamwe, mathiĩ bũrũri wa Kanaani. No makinya bũrũri wa Harani, magĩtũũra kuo. 32Tera aakuĩrĩire kũu Harani e wa mĩaka magana meerĩ na ĩtaano (205).