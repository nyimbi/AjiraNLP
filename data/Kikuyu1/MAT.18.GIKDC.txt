Nũũ mũnene ũthamakiinĩ wa igũrũ
(Mar 9.33-37; Luk 9.46-48)
1 Na hĩndĩ o ĩyo arutwo a Jesũ magĩũka kũrĩ we makĩmũũria atĩrĩ, “Nũũ mũnene makĩria Ũthamakiinĩ wa igũrũ?”
2Naake Jesũ agĩĩta kaana, agĩkarũũgamia gatagatĩ kaao, 3 akĩmeera atĩrĩ, “Ngũmwĩra atĩrĩ na ma, tiga mũgarũrũkire mũhaane ta ciana, gũtirĩ hĩndĩ mũgaatoonya Ũthamakiinĩ wa igũrũ. 4Mũndũ ũrĩa wĩnyiihagia ta kaana gaaka nĩ we mũnene kũrĩ arĩa angĩ Ũthamakiinĩ wa igũrũ. 5Ningĩ mũndũ o wothe wamũkagĩra kaana ta gaaka thĩinĩ wa rĩĩtwa rĩakwa nĩ niĩ aamũkagĩra.
Magerio
(Mar 9.42-48; Luk 17.1-2)
6“Mũndũ o na ũmwe angĩhĩtithia kamwe ga tũũtũ tũnjĩtĩkĩĩtie atũme keehie, wega nĩ mũndũ ũcio oohererwo ihiga inene rĩa gĩthĩi ngingo aikio iriainĩ kũrĩa kũriku. 7Kaĩ nĩ ũũru atĩ thĩ kũrĩ maũndũ matũmaga andũ mate wĩtĩkio wao-ĩ! Maũndũ ta macio nĩmarĩũkaga hĩndĩ ciothe, no ũrĩa ũtũmaga mooke kaĩ arĩ thĩĩnainĩ-ĩ!
8 “Guoko gwaku kana kũgũrũ gwaku kũngĩtũma wĩhie, gũtinie ũgũte! Nĩ kaba kũingĩra muoyoinĩ ũrĩ kĩonje kana wĩ gĩthua gũkĩra gũikio mwakiinĩ wa tene na tene wĩ na mooko meerĩ, kana na magũrũ meerĩ. 9 O narĩo riitho rĩaku rĩngĩtũma wĩhie, rĩkũũre ũrĩte! Nĩ kaba kũingĩra muoyoinĩ wĩ na riitho rĩmwe gũkĩra gũikio icuainĩ rĩa mwaki wĩ na maitho meerĩ.
Ngerekano ya ng'ondu ĩrĩa yorĩĩte
(Luk 15.3-7)
10“Menyereraai mũtikaae kũnyarara o na kamwe ga tũũtũ tũniini nĩ ũndũ ngũmwĩra atĩrĩ, araika aatuo makoragwo igũrũ harĩ Awa hĩndĩ ciothe. [ 11 Nĩ ũndũ Mũrũ wa Mũndũ ookire kũhonokia arĩa moorĩĩte.]
12“Mũgwĩciiria mũndũ ũrĩ na ng'ondu igana rĩmwe angĩĩka atĩa, ĩmwe yacio ĩngĩũra? Githĩ ndangĩtiga ng'ondu icio ingĩ mĩrongo kenda na kenda irĩmainĩ athiĩ agacarie ĩrĩa yũrĩĩte? 13Ngũmwĩra na ma atĩrĩ, hĩndĩ ĩrĩa oona ng'ondu ĩyo yũũrĩĩte nĩakenaga mũno makĩria nĩ ũndũ wayo kũrĩ ũrĩa akenagio nĩ ng'ondu icio ingĩ mĩrongo kenda na kenda itaroorĩĩte. 14Ũguo noguo Ithe wanyu
ũrĩa ũrĩ igũrũ o naake atangĩenda o na kamwe ga tũũtũ tũnyiinyi koore.
Mũndũ kũhĩtĩria mũrũ kana mwarĩ wa ithe
15 “Mũrũ kana mwarĩ wa thooguo angĩkũhĩtĩria, thiĩ ũmwĩre mahĩtia maake mũrĩ o naake inyuerĩ. Angĩgũthikĩrĩria, nĩmwacookanwo. 16 No rĩĩrĩ, angĩrega gũgũthikĩrĩria, thiĩ kũrĩ we wĩ na mũndũ ũmwe kana eerĩ, nĩ geetha ciugo ciaku itĩtĩrithio nĩ ũira wa mũndũ ũmwe kana eerĩ. 17Angĩrega kũmũthikĩrĩria, thiĩ ũmenyithie kanitha. Na angĩrega gũthikĩrĩria o na kanitha, mũtue ta mũndũ ũteetĩkĩĩtie, kana ta mwĩtia mbeeca cia igooti.
Kuoha na kuohora
18 “Ngũmwĩra atĩrĩ na ma, maũndũ marĩa mũkooha gũũkũ thĩ, o na igũrũ nĩmakoohwo, na marĩa mũkoohora gũũkũ thĩ o na igũrũ nĩmakoohorwo.
19“Ningĩ ngũmwĩra na ma atĩrĩ, hĩndĩ ĩrĩa andũ eerĩ aanyu mageetĩkanĩria ũndũ ũrĩa marahooya gũũkũ thĩ, ũndũ ũcio nĩmakaahingĩrio nĩ Awa ũrĩa ũrĩ igũrũ. 20Nĩ ũndũ harĩa andũ eerĩ kana atatũ moonganĩĩte thĩinĩ wa rĩĩtwa rĩakwa, ndĩkoragwo ho gatagatĩinĩ kaao.”
Ngerekano ya ndungata ĩrĩa yaregire kuohanĩra
21 Naake Petero agĩthiĩ kwĩ Jesũ akĩmũũria atĩrĩ, “Mwathani, mũrũ kana mwarĩ wa Awa angĩĩhĩtĩria maita maigana ngĩmuohagĩra? Nĩ maita mũgwanja?”
22Naake Jesũ akĩmũcookeria atĩrĩ, “Aaca, ti maita mũgwanja. Nĩ maita mĩrongo mũgwanja
maita mũgwanja, 23nĩ ũndũ ũthamaki wa igũrũ ũhaana ta mũthamaki wendaga gũtuĩria mathiirĩ maake marĩa ndungata ciake ciarĩ namo. 24No hĩndĩ ĩrĩa aambĩrĩirie gwĩka ũguo, nĩareeheirwo ndungata ĩmwe yake yarĩ na thiirĩ wa taranda
ngiri ikũmi. 25Tondũ ndĩngĩahotire gũcirĩha, mũthamaki agĩathana yendio ta ngombo hamwe na mũtumia wayo, na ciana ciayo na indo ciayo ciothe nĩ geetha thiirĩ ũrĩhĩke. 26Nayo ndungata ĩyo ĩgĩturia ndu ĩkĩmũthaitha ĩkiugaga atĩrĩ, ‘Mwathani, ngirĩrĩria na nĩngũkũrĩha mbeeca ciaku ciothe.’ 27Naake mũthamaki akĩmĩiguĩra tha, akĩmĩrekera thiirĩ, akĩmĩĩtĩkĩria ĩthiĩ.
28“No ndungata ĩyo ĩkiuma kũu kwa mũthamaki ĩgĩcemania na ndungata ĩngĩ yarĩ na dinari ciayo igana rĩmwe, ĩkĩmĩnyiita mũmero ĩkĩmĩĩra atĩrĩ, ‘Rĩha thiirĩ wakwa!’ 29Nayo ndungata ĩyo ĩgĩturia ndu na ĩkĩmũthaitha atĩrĩ, ‘Ngirĩrĩria na nĩngũkũrĩha.’ 30No yo ĩkĩrega, ĩgĩthiĩ ĩkĩmĩikithia njeera kinya ĩkaahota kũmĩrĩha thiirĩ. 31Nacio ndungata iria ingĩ ciona ũguo ikĩraakara mũno, igĩthiĩ kũrĩ mũthamaki ikĩmũhe ũhoro ũcio wothe. 32Naake mũthamaki agĩĩta ndungata ĩyo aarekeire thiirĩ akĩmĩĩra atĩrĩ, ‘Wee ndungata ĩno njaganu! Ngũrekeire thiirĩ ũcio wothe nĩ ũndũ nĩũthaithire. 33Wee nawe nĩũkwagĩrĩirwo nĩkũiguĩra ndungata ĩyo mũrutaga wĩra nayo tha o ta ũrĩa niĩ ngũiguĩrĩire tha.’ 34Tondũ wa maraakara, mũthamaki agĩikithia ndungata ĩyo njeera kinya ĩkaarĩha thiirĩ wayo.”
35Naake Jesũ akĩrĩĩkia akĩmeera atĩrĩ, “Ũguo noguo Awa ũrĩa ũrĩ igũrũ akaamwĩka inyuothe mũngĩaga kuohera aariũ na aarĩ a ithe wanyu kuuma ngoroinĩ cianyu.”