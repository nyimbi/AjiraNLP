Gũtarwo gwa keerĩ
1 Na rĩĩrĩ, thuutha wa mũthiro, MWATHANI akĩĩra Musa na Eleazaru mũrũ wa Harũni mũthĩnjĩri Ngai atĩrĩ, 2“Taraai mũingĩ wothe wa Isiraeli kũringana na nyũmba cia maithe. Taraai arũme oothe arĩa marĩ na mĩaka kuuma mĩrongo ĩĩrĩ gũthiĩ na igũrũ, arĩa mangĩhota gũthiĩ mbaara.” 3-4Nao Musa na Eleazaru magĩathĩkĩra uuge wa MWATHANI, magĩgĩĩta andũ oothe a mĩaka ĩyo hamwe. Makĩmacookanĩrĩria werũinĩ wa Moabi, mũrĩmo ũũrĩa ũngĩ wa rũũĩ rwa Jorodani kũng'ethanĩra na Jeriko.
Aya nĩ o andũ a Isiraeli arĩa moimire Misiri:
5Mũhĩrĩga wa Reubeni (Reubeni nĩ we warĩ mũrũ wa Jakubu ũrĩa irigithaathi): mbarĩ ya Hanoku na mbarĩ ya Palu, 6na mbarĩ ya Hezironi, na mbarĩ ya Karimi. 7Acio nĩ o maarĩ a mũhĩrĩga wa Reubeni, na oothe maarĩ andũ ngiri mĩrongo ĩna na ithatũ, na magana mũgwanja na mĩrongo ĩtatũ. (43,730). 8Njiarwa cia Palu ciarĩ Eliabu 9na aariũ aake Nemueli, Dathani, na Abiramu. (Dathani na Abiramu nĩ o maathuurĩĩtwo nĩ mũingĩ. Nĩ o maakararirie Musa na Harũni na makĩnyiitanĩra na Kora na arũmĩrĩri aake kũremera MWATHANI. 10Thĩ yathamirie kanua kaayo ĩkĩmameranĩria hamwe na Kora na arũmĩrĩri aake, nao arũme magana meerĩ na mĩrongo ĩtaano makĩniinwo nĩ mwaki, magĩtuĩka kĩmenyithia gĩa gũkaania andũ arĩa angĩ. 11No rĩĩrĩ, aariũ a Kora matioragirwo.)
12Mũhĩrĩga wa Simeoni: mbarĩ ya Nemueli, Jamini, Jakini 13Zera, na ya Shaulu. 14Andũ oothe a mbarĩ cia mũhĩrĩga wa Simeoni maarĩ ngiri mĩrongo ĩĩrĩ na igĩrĩ na magana meerĩ. (22,200)
15Mũhĩrĩga wa Gadi: mbarĩ ya Zefoni, Hagi, Shuni, 16Ozini, Eri, 17Arodi, na ya Areli. 18Andũ oothe a mbarĩ cia mũhĩrĩga wa Gadi maarĩ ngiri mĩrongo ĩna na magana mataano. (40,500)
19-21Andũ a mũhĩrĩga wa Juda: mbarĩ ya Shela, Perezu, Zera, Hezironi, na ya Hamuli. (Aariũ eerĩ a Juda nĩ o Eri na Onani maakuĩrĩire bũrũriinĩ wa Kanaani.) 22Andũ oothe a mbarĩ cia mũhĩrĩga wa Juda maarĩ ngiri mĩrongo mũgwanja na ithathatũ na magana mataano. (76,500)
23Andũ a mũhĩrĩga wa Isakaru: mbarĩ ya Tola, Puva, 24Jashubu, na ya Shimuroni. 25Andũ oothe a mũhĩrĩga wa Isakaru maarĩ ngiri mĩrongo ĩtandatũ na inya na magana matatũ. (64,300)
26Andũ a mũhĩrĩga wa Zebuluni: mbarĩ ya Seredi, Eloni, na ya Jahaleeli. 27Andũ oothe a mbarĩ cia mũhĩrĩga wa Zebuluni maarĩ ngiri mĩrongo ĩtandatũ na magana mataano. (60,500)
28Andũ a mĩhĩrĩga ya Josefu maarĩ a kuuma harĩ aariũ aake eerĩ Manase na Efiraimu.
29Andũ a mũhĩrĩga wa Manase: mũũriũ wa Manase wetagwo Makiru ũrĩa warĩ ithe wa Gileadi. Nacio nyũmba cia Gileadi irũmanĩrĩire ta ũũ: 30nyũmba ya Ezeri, Heleku, 31Asirieli, Shekemu, 32Shemida, na ya Heferi. 33Na rĩĩrĩ, Zelofehadi mũrũ wa Heferi ndagĩire na mũũriũ tiga o airĩĩtu. Airĩĩtu acio meetagwo Mahala, Noa, Hogila, Milika, na Tiriza. 34Andũ oothe a mbarĩ cia mũhĩrĩga wa Manase maarĩ ngiri mĩrongo ĩtaano na igĩrĩ na magana mũgwanja. (52,700)
35Andũ a mũhĩrĩga wa Efiraimu: mbarĩ ya Shuthela, Bekeri, na ya Tahani. 36Na rĩĩrĩ, nyũmba ya Erani yoimĩĩte harĩ mbarĩ ya Shuthela. 37Andũ oothe a mbarĩ cia mũhĩrĩga wa Efiraimu maarĩ ngiri mĩrongo ĩtatũ na igĩrĩ na magana mataano. (32,500)
Andũ a mĩhĩrĩga ĩyo yerĩ nĩ o moimĩĩte harĩ Josefu.
38Andũ a mũhĩrĩga wa Benjamini: mbarĩ ya Bela, Ashibeli, Ahiramu, 39Shefufamu, na ya Hufamu. 40Na rĩĩrĩ, nyũmba ya Aridi na ya Naamani cioimĩĩte harĩ mbarĩ ya Bela. 41Andũ oothe a mbarĩ cia mũhĩrĩga wa Benjamini maarĩ ngiri mĩrongo ĩna na ithaano, na magana matandatũ. (45,600)
42Andũ a mũhĩrĩga wa Dani: mbarĩ ya Shuhamu, 43ĩrĩa yarĩ na andũ ngiri mĩrongo ĩtandatũ na inya, na magana mana. (64,400) 44Andũ a mũhĩrĩga wa Asheri: mbarĩ ya Imuna, Ishivi na ya Beria. 45Na rĩĩrĩ, andũ a nyũmba ya Heberi na ya Malikieli moimĩĩte harĩ mbarĩ ya Beria. 46Asheri nĩarĩ na mwarĩ wetagwo Sera. 47Andũ oothe a mbarĩ cia mũhĩrĩga wa Asheri maarĩ ngiri mĩrongo ĩtaano na ithatũ na magana mana. (53,400)
48Andũ a mũhĩrĩga wa Nafutali: mbarĩ ya Jahazeeli, Guni, 49Jezeri, na ya Shilemu. 50Andũ oothe a mbarĩ cia mũhĩrĩga wa Nafutali maarĩ ngiri mĩrongo ĩna na ithaano na magana mana. (45,400)
51Mũigana wa arũme arĩa maatarirwo a Isiraeli warĩ ngiri magana matandatũ na ĩmwe, na magana mũgwanja ma mĩrongo ĩtatũ (601,730)
52 Naake MWATHANI agĩkĩĩra Musa atĩrĩ, 53“Acio nĩ o makaagaĩrwo bũrũri, maũgae kũringana na mũigana wao. 54Mũhĩrĩga ũrĩa wĩ na andũ aingĩ ũkaaũhe igai inene, na ũrĩa ũrĩ na andũ anyiinyi ũũhe igai inyiinyi; o mũhĩrĩga ũkaaheeo igai kũringana na mũigana wa andũ aaguo. 55No rĩĩrĩ, bũrũri ũcio ũkaagaywo na ũndũ wa gũcuuka mĩtĩ, nao makaagaya kũringana na marĩĩtwa ma mĩhĩrĩga ya maithe maao. 56Andũ arĩa aingĩ na arĩa aniini makaagaĩrwo igai rĩao na ũndũ wa gũcuuka mĩtĩ.”
57Naguo mũhĩrĩga wa Lawi warĩ wa mbarĩ ya Gerishoni, Kohathu na ya Merari. 58Njiarwa ciao ciahĩmbĩirie nyũmba ya Libini, Heburoni, Mahali, Mushi, na ya Kora. Kohathu nĩ we warĩ ithe wa Amuramu. 59Amuramu aahikirie mwarĩ wa Lawi wetagwo Jokebedi, ũrĩa waciarĩirwo Misiri. Naake nĩaciarĩire Amuramu aariũ eerĩ Harũni na Musa, na mũirĩĩtu wetagwo Miriamu. 60 Naake Harũni aarĩ ithe wa Nadabu, Abihu, Eleazaru, na Ithamaru. 61 No rĩĩrĩ, Nadabu na Abihu maakuire rĩrĩa maarutĩire MWATHANI mwaki ũtaarĩ mũtheru. 62Arũme Alawii arĩa maarĩ na ũkũrũ wa mweri ũmwe gũthiĩ na igũrũ maarĩ ngiri mĩrongo ĩĩrĩ na ithatũ (23,000). Acio matiatarirwo hamwe na Aisiraeli acio angĩ amu matiaheirwo igai thĩinĩ wa Isiraeli.
63Acio nĩ o andũ arĩa maatarirwo nĩ Musa na Eleazaru ũrĩa mũthĩnjĩri Ngai, na maamatarĩire werũinĩ wa Moabi mũrĩmo ũũrĩa ũngĩ wa rũũĩ rwa Jorodani kũng'ethera Jeriko. 64Andũ arĩa maatarĩirwo werũinĩ wa Sinai nĩ Musa na Harũni mũthĩnjĩri Ngai, gũtirĩ o na ũmwe wao watigarĩĩte. 65 Amu MWATHANI nĩoigĩĩte ũhoro wao atĩrĩ, “Magaakuĩra werũinĩ.” Gũtirĩ o na ũmwe wao watigarĩĩte tiga o Kalebu mũrũ wa Jefune, na Joshua mũrũ wa Nuni.