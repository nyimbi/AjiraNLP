1Ndungata ciothe no mũhaka iheage anene aacio gĩtĩĩo gĩothe kĩrĩa kĩmaagĩrĩire, nĩguo gũtikaagĩe mũndũ ũkwaria ũũru wa rĩĩtwa rĩa Ngai na wa ũrutani witũ. 2Ndungata cia andũ arĩa meetĩkĩĩtie itiagĩrĩirwo nĩkũima aathani aacio gĩtĩĩo, nĩ gũkorwo oothe nĩ aariũ na aarĩ a Ithe ũmwe. Ciagĩrĩirwo nĩkũmatungatĩra wega makĩria, amu andũ arĩa magunagwo nĩ ũtungati ũcio wacio nĩ andũ meetĩkĩĩtie o acio ciendeete.
Ũrutani wa maheeni na ũtonga mũkinyanĩru
No mũhaka ũrutanage na ũhunjagie maũndũ macio. 3Mũndũ ũrĩa ũrutanaga maũndũ mangĩ, na akaaga kũiguithania na ciugo cia ma cia Mwathani witũ Jesũ Kristũ, o na akaaga kũiguithania na maũndũ marĩa maringanĩĩte na ũhoro wa Ngai, 4akoragwo aiyũrĩĩtwo nĩ mwĩtĩĩo na ndarĩ ũndũ ooĩ. Akoragwo ahaana ta e na mũrimũ wa ngarari, na inegene rĩtarĩ kĩene rĩrĩa rĩreehage ũiru, ngũĩ, gũciinũrana, gwĩciiranĩria ũũru, 5na ngarari cia hingo ciothe gatagatĩinĩ ka andũ arĩa meciiria maao marĩ mathũũku, na arĩa ũhoro wa ma wathirire thĩinĩ wao. Andũ acio makoragwo magĩciiria atĩ ũhoro wa gwĩtĩkia ũkoragwo arĩ njĩra ĩmwe ya gũtũma mũndũ atonge.
6Gwĩtĩkia kwa ma nĩ ũtonga mũnene mũno angĩkorwo mũndũ nĩekũigua aiganĩire na kĩrĩa e na kĩo. 7Nĩ ũndũ gũtirĩ kĩndũ tuokire nakĩo gũũkũ thĩ, na gũtirĩ kĩndũ tũngĩhota kũruta kuo. 8Nĩ ũndũ ũcio angĩkorwo twĩ na irio na nguo-rĩ, twagĩrĩirwo nĩkũigua tũiganĩire. 9No andũ arĩa meendaga gũtonga nĩmagũaga magerioinĩ o na mũtegoinĩ wa merirĩria ma ũrimũ na ma ũgwati, marĩa mamagũithagia na makamaniina. 10Tondũ kwenda mbeeca gũkoragwo arĩ kĩo kĩhumo kĩa maũndũ moothe mooru. Andũ amwe tondũ wa kwenda mbeeca mũno nĩmeehereete makoima wĩtĩkioinĩ, na nĩmooragĩĩte ngoro ciao na kĩeha kĩingĩ.
Mataaro
11No wee mũndũ wa Ngai-rĩ, ehagĩrĩra maũndũ macio moothe. Rũmagĩrĩra maũndũ marĩa maagĩrĩire, na ma ũthingu, na ma wĩtĩkio, na ma wendani, gũkirĩrĩria, na kũhoorera. 12Wĩrutanĩrie kũrũa mbaara ĩrĩa yagĩrĩire ya wĩtĩkio, nĩguo wĩgĩĩre na muoyo wa tene na tene; muoyo ũcio nĩguo wee wetĩirwo hĩndĩ ĩrĩa woimbũrire wĩtĩkio waku mbere ya aira aingĩ. 13 Nĩngũgwatha ndĩ mbere ya Ngai, ũrĩa ũheaga indo ciothe muoyo, na mbere ya Kristũ Jesũ, ũrĩa woimbũrire ũrĩa kwagĩrĩire mbere ya Ponitio Pilato, 14atĩ ũrũmagĩrĩre Watho ũcio wathĩĩtwo ũtekũũgarũra kinya hĩndĩ ĩrĩa Mwathani witũ Jesũ Kristũ agooka. 15Gũũka gwake nĩgũkoonanio hĩndĩ ĩrĩa yagĩrĩire nĩ ũrĩa Mũraathime na Mwene Hinya, na nĩ we Mũthamaki wa athamaki na no we Mwathani wa aathani. 16We no we ũtakuaga; na ũtũũraga ũtheriinĩ ũrĩa gũtarĩ mũndũ ũngĩhota kũũkuhĩrĩria. Ndarĩ oonwo nĩ mũndũ o na ũrĩkũ, o na gũtirĩ mũndũ ũngĩhota kũmwona. Naake arotĩĩagwo na arogĩa na wathani ũrĩa ũtathiraga! Ameni.
17Andũ a thĩ ĩno arĩa itonga ũmaathage atĩ matikaagĩe na mwĩtĩĩo, na matikaigage mwĩhoko wao harĩ ũtonga, no maũigage harĩ Ngai ũrĩa ũtũheaga indo ciothe cia gwĩkenia. 18Andũ acio ũmaathage gwĩkaga ũrĩa kwagĩrĩire, gũkoragwo me itonga cia ciĩko njega, na gũkoragwo marĩ andũ a gũtugana na akũgayana indo ciao na andũ arĩa angĩ. 19Meeka ũguo nĩmarĩkoragwo meigĩire mũthiithũ ũtariĩ ta mũthingi wa matukũ ma thuutha, nĩ geetha makaahota gũkaagaya muoyo ũrĩa wa ma.
20Atĩrĩĩrĩ, Timotheo, menyagĩrĩra kĩrĩa wĩhokeirwo. Ehagĩrĩra mĩario ĩrĩa ĩtarĩ bata, na ngarari cia ũrimũ iria andũ amwe moigaga atĩ nĩ ũmenyo no ti ũmenyo kũrĩ. 21Amu andũ amwe nĩmoigaga atĩ me na ũmenyo ũcio, nao magakĩhĩtia njĩra ya wĩtĩkio.
Wega wa Ngai ũrogĩa na inyuĩ inyuothe.