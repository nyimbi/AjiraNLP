Ayubu gwĩtetera rĩa mũthia
(29.1--31.40)
1Ayubu akĩambĩrĩria kwaria rĩngĩ akiuga atĩrĩ,
2“Naarĩ korwo no haane ũrĩa ndahaanaga tene,
mahinda marĩa Ngai aikaraga aabaarĩrĩire;
3rĩrĩa ũtheri wake wamũrĩkagĩra
na ũkaanyonereria njĩra ngĩgerera ndumainĩ!
4Naarĩ korwo mĩaka ya tene no ĩcooke, rĩrĩa ndagaacĩire,
rĩrĩa Ngai akoragwo arĩ mũraata wa mũciĩ wakwa;
5rĩrĩa Mwene Hinya Wothe aikaranagia na niĩ,
na ndakoragwo thiũrũrũkĩirio nĩ ciana ciakwa!
6Rĩrĩa mbũri na ng'ombe ciakwa cioimagia iria rĩingĩ,
o na mĩtamaiyũ yakwa ĩhandĩĩtwo mahigainĩ yarutaga maguta maingĩ.
7Rĩrĩa rĩothe ndoimagaraga ngathiĩ kĩhingoinĩ gĩa itũũra,
ngaheeo gĩtĩ hamwe na athuuri arĩa angĩ,
8aanake manyonaga makanjeherera njĩra na ihenya,
nao athuuri magookĩrĩria itĩ maahe gĩtĩĩo.
9Atongoria a mũingĩ nao maatigaga kwaria,
na makeenyiita tũnua na mooko.
10Andũ arĩa marĩ igweta maakiragio,
nacio nĩmĩ ciao ikoomanĩrĩra o tũnuainĩ twao.
11“Mũndũ o wothe wanyonaga
na waiguaga ũhoro wakwa, nĩangaathagĩrĩria.
12Athĩĩni maangaĩra nĩndamateithagia,
ciana cia ngoriai irĩa itaarĩ na wa gũciteithia,
nĩndaciteithagia.
13Andũ magĩkua nĩmandaathimaga,
na nĩndatũmaga atumia a ndigwa, maikarage macanjamũkĩĩte;
14Hĩndĩ ciothe ndeekaga o maũndũ ma ũthingu
na ngatuanagĩra nũmĩrĩire kĩhooto.
15Nĩndoonagĩrĩria itumuumu njĩra,
o na nganyiitagĩrĩra ithua.
16Harĩ arĩa athĩĩni, ndahaanaga ta ithe wao,
na nĩndarũmbũyanagia na maciira o na ma andũ itooĩ.
17Nĩndaanangaga andũ arĩa matarĩ tha,
ngakĩmatuunyũkithia kĩrĩa manyiitĩĩte.
18Ndeĩraga atĩ ngaatũũra mĩaka mĩingĩ ta kagoogo,
na ngaakuĩra mũciĩ gatagatĩinĩ ka andũ aakwa.
19Ndahaanaga ta mũtĩ ũhandĩĩtwo hũgũrũrũinĩ cia maaĩ,
ũrĩa ũkoragwo na ime ũtukũ wothe.
20Ngumo yakwa yatwaranaga na niĩ ĩkĩongererekaga,
ndathiaga ngĩgĩaga hinya mũthenya o mũthenya.
21“Andũ maathikagĩrĩria na mageeterera njarie,
na ndaaria no gũkira maakiraga ndĩmataare.
22Ndarĩĩkia kwaria, gũtirĩ wongagĩrĩra ũndũ ũngĩ,
ciugo ciakwa ciamanyootoraga o ta maaĩ.
23Maacĩetagĩrĩra o ta ũrĩa meetagĩrĩra mbura;
na magaciamũkĩra ta ũria maamũkagĩra mbura niini.
24Maakoragwo moorĩĩtwo nĩ hinya, ndamathekagia magakena;
matianogagio nĩkuona gĩthiithi gĩakwa.
25Ndamoonagĩrĩria njĩra ndĩ ta mũtongoria wao;
ndatũũranagia nao ta ũrĩa mũthamaki atũũranagia na mbũtũ ciake cia ita,
na ngamoomagĩrĩria hĩndĩ ya mathĩĩna.