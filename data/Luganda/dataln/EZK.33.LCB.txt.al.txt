1  Ekigambo kya Mukama Katonda ne kinzijira nate n�aŋŋamba nti, 

2  “Omwana w�omuntu yogera eri abantu obategeeze nti, Bwe ndirumba ensi n�ekitala, abantu ab�omu nsi ne baddira omu ku bo ne bamufuula omukuumi waabwe, 

3  n�alaba ekitala nga kijja eri ensi, n�afuuwa ekkondeere ng�alabula abantu, 

4  awo omuntu yenna bw�aliwulira ekkondeere n�atalabuka ekitala bwe kirijja ne kigyawo obulamu bwe, omusaayi gwe guliba ku mutwe gwe ye. 

5  Kubanga yawulira ekkondeere n�atalabuka, omusaayi gwe kyeguliva gubeera ku mutwe gwe ye. Singa yakola nga bwe yalabulwa yandiwonyezza obulamu bwe. 

6  Naye omukuumi bw�alaba ekitala nga kijja n�atafuuwa kkondeere okulabula abantu, ekitala ne kijja ne kigyawo obulamu bw�omu ku bo, omuntu oyo aliggyibwawo olw�obutali butuukirivu bwe, naye omusaayi gwe ndiguvunaana omukuumi.” 

7   “Omwana w�omuntu, nkufudde omukuumi ow�ennyumba ya Isirayiri, Noolwekyo wulira kye nkugamba, obalabule. 

8  Bwe ŋŋambanga omukozi w�ebibi nti, ‘Ggwe omwonoonyi, mazima olifa,’ n�otoyogera okumulabula okuleka ekkubo lye, omwonoonyi oyo alifa olw�ebibi bye, naye omusaayi gwe ndiguvunaana gwe. 

9  Naye bw�olabulanga omwonoonyi okuleka ekkubo lye, n�ajeema, alifiira mu bibi bye, naye ggwe oliba olokodde obulamu bwo.” 

10   “Omwana w�omuntu, tegeeza ennyumba ya Isirayiri nti, Mwogera nti, ‘Okusobya kwaffe n�okwonoona kwaffe kutuzitoowerera, era tuyongobera mu kwo, tuyinza tutya okuwona?’ 

11  Bategeeze nti, ‘Nga bwe ndi omulamu, bw�ayogera Mukama Katonda, sisanyukira kufa kw�abakozi ba bibi, wabula bo okukyuka ne bava mu kkubo lyabwe ebbi ne baba balamu. Mukyuke, mukyuke okuva mu makubo gammwe amabi. Lwaki mufa, mmwe ennyumba ya Isirayiri?’ ” 

12   “Kale nno, omwana w�omuntu kyonoova otegeeza abantu bo nti, ‘Obutuukirivu obw�omutuukirivu tebulimuwonyesa bw�alijeema, era n�obutali butuukirivu bw�atalina butuukirivu tebulimuzikiriza bw�alikyuka n�abuleka. Omuntu omutuukirivu, bw�aliyonoona, taliba mulamu olw�obutuukirivu bwe obw�emabega.’ 

13  Bwe ndigamba omutuukirivu nga mazima ddala aliba mulamu, naye ne yeesiga obutuukirivu bwe n�ayonoona, tewaliba ne kimu ku bikolwa eby�obutuukirivu bye yakola ebirijjukirwa, naye mu butali butuukirivu bwe bw�akoze omwo mw�alifiira. 

14  Ate bwe ndigamba omwonoonyi nti, ‘Mazima ddala olifa,’ naye n�akyuka okuleka ebibi bye, n�akola ebyalagirwa era ebituufu, 

15  era bw�alisasula ebbanja lye, n�azaayo ne bye yabba, n�atambulira mu mateeka agaleeta obulamu, n�atayonoona, mazima ddala aliba mulamu, talifa. 

16  Tewaliba ne kimu ku bibi bye yakola ebirijjukirwa eri ye; aliba akoze ebyalagirwa era ebituufu, era aliba mulamu.” 

17   “Naye ate abantu ab�ensi yo boogera nti, Ekkubo lya Mukama si lya bwenkanya, so nga ate ekkubo lyabwe lye litali lya bwenkanya. 

18  Omuntu omutuukirivu bw�alikyuka okuva mu butuukirivu bwe n�akola ebibi, alifa olw�ebibi bye. 

19  Ate omukozi w�ebibi bw�alikyuka okuleka obutali butuukirivu bwe n�akola ebyalagirwa era ebituufu, aliba mulamu olw�ebyo by�akoze. 

20  Naye mmwe ennyumba ya Isirayiri ne mwogera nti, ‘Ekkubo lya Mukama si lya bwenkanya’. Naye ndibasalira omusango buli muntu amakubo ge nga bwe gali.” Okugwa kwa Yerusaalemi Kunnyonnyolwa 

21   Mu mwaka ogw�ekkumi n�ebiri nga tuli mu buwaŋŋanguse, mu mwezi ogw�ekkumi ku lunaku olwokutaano, omusajja kaawonawo n�ava e Yerusaalemi n�ajja okuntegeeza nti, “Ekibuga kiwambiddwa. 

22  Naye akawungeezi nga kaawonawo tannatuuka, omukono gwa Mukama gwali gunziseeko, ng�asumuludde akamwa kange, omusajja n�alyoka atuuka enkeera. Nnali ntandise okwogera nga sikyali kasiru.” 

23  Awo ekigambo kya Mukama Katonda ne kinzijira n�aŋŋamba nti, 

24  “Omwana w�omuntu, abatuuze ab�omu matongo ago mu nsi ya Isirayiri, boogera nti, ‘Obanga Ibulayimu yali muntu omu n�agabana ensi, naffe abangi, tuligabana.’ 

25  Noolwekyo bategeeze nti, ‘Bw�ati bw�ayogera Mukama Katonda ow�eggye nti, Bwe muba nga mulya ennyama erimu omusaayi, ne musinza bakatonda bammwe abalala, ne muyiwa omusaayi, musaanidde okugabana ensi? 

26  Mwesiga ekitala, ne mukola eby�ekivve, buli musajja n�ayenda ku muka muliraanwa we. Kale munaayinza mutya okugabana ensi?’ 

27   “Bagambe nti, ‘Bw�ati bw�ayogera Mukama Katonda nti: Nga bwe ndi omulamu, abaasigalawo mu bifulukwa balittibwa n�ekitala, n�abo abaliba ku ttale balitaagulwataagulwa ensolo enkambwe, n�abo abaliba beekwese mu biro ebinywevu ne mu mpuku balifa kawumpuli. 

28  Era ensi ndigifuula amatongo era etaliimu mugaso, era n�amaanyi ge yeewaana nago galikoma, era n�ensozi za Isirayiri ziryabulirwa, ne wataba n�omu azitambulirako. 

29  Olwo balimanya nga nze Mukama Katonda, bwe ndifuula ensi okuba amatongo era etaliimu mugaso olw�ebikolwa eby�ekivve bye bakoze.’ 

30   “Naawe ggwe omwana w�omuntu, abatuuze ab�omu ggwanga lyo abatuula ku Bbugwe ne mu nzigi ez�amayumba bagambagana nti, ‘Mujje tuwulire ekigambo ekiva eri Mukama Katonda,’ 

31  abantu bange nga bwe batera okukola, ne bawulira byoyogera naye ne batabikola, ne boolesa okwagala kwabwe n�emimwa gyabwe, naye ng�emitima gyabwe gigoberera amagoba gaabwe, 

32  laba gye bali oli ng�omuntu ayimba oluyimba olw�okwagala mu ddoboozi eddungi, era amanyi okukuba obulungi ennanga, kubanga bawulira ebigambo byo naye ne batabissamu nkola.” 

33   “Bino byonna bwe birituukirira, era bijja kutuukirira, kale balimanya nga nnabbi abadde mu bo.”

