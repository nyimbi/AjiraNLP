1   Bino bye bigambo by�endagaano Mukama Katonda gye yalagira Musa okukola n�abaana ba Isirayiri nga bali mu nsi ya Mowaabu, ng�egattibwa ku ndagaano gye yali akoze nabo ku Kolebu. 

2   Awo Musa n�ayita Abayisirayiri bonna n�abagamba nti, Mwalaba n�amaaso gammwe ebyo byonna Mukama Katonda bye yakolera mu nsi y�e Misiri ku Falaawo ne ku bakungu be, ne ku nsi ye yonna. 

3  Walaba n�amaaso go ebigezo ebinene, n�obubonero obw�ebyamagero, n�ebyewuunyisa ebikulu. 

4  Naye n�okutuusa ku lunaku lwa leero Mukama tabawanga mutima ogutegeera, oba amaaso agalaba, oba amatu agawulira. 

5  Bwe nabakulembera okumala emyaka amakumi ana mu ddungu engoye zammwe tezaakaddiwako, n�engatto y�omu kigere kyo teyakaddiwa. 

6  Temwalya ku mugaati wadde okunywa ku nvinnyo, oba ku kyokunywa ekirala kyonna ekitamiiza. Ekyo nakikola mulyoke mumanye nga nze Mukama Katonda wammwe. 

7   Bwe mwatuuka mu kifo kino, Sikoni kabaka w�e Kesuboni, ne Ogi kabaka w�e Basani, ne basituka okutulwanyisa, naye ne tubawangula. 

8  Twatwala ensi yaabwe, ne tugigabira Abalewubeeni, n�Abagaadi, n�ekitundu ky�ekika eky�Abamanase, okuba obutaka bwabwe obw�ensikirano. 

9   Noolwekyo mukwatenga ebigambo by�endagaano eno n�obwegendereza, mulyoke muwangulenga mu buli kimu kye munaakolanga. 

10  Mukuŋŋaanye wano leero mwenna mu maaso ga Mukama Katonda wammwe, nga muli n�abakulembeze b�ebika byammwe, n�abakulu bammwe abakulembeze, n�abafuzi bammwe, n�abasajja bonna aba Isirayiri, 

11  n�abaana bammwe abato, ne bakazi bammwe, ne munnaggwanga asula awamu naawe mu lusiisira lwo, okukutyabira enku, n�okukukimira amazzi. 

12  Oli wano okukola endagaano ne Mukama Katonda wo, ng�ekirayiro gy�ali, Mukama Katonda wo gy�akola naawe leero; 

13  alyoke akukakase ng�akunyweza leero okubeeranga eggwanga lye, naye nga ye Katonda wo, nga bwe yakusuubiza, era nga bwe yalayirira bakadde bo: Ibulayimu ne Isaaka. 

14  Endagaano eno gye nkola, ng�eriko n�ekirayiro kyayo, 

15  sigikola nammwe abayimiridde wano naffe leero mwekka, wabula ngikola wamu n�oyo atali wano naffe leero. 

16  Mujjukira bulungi nga bwe twali mu nsi y�e Misiri, ne bwe twajjanga tuyita wakati mu mawanga okutuukira ddala wano. 

17  Mwalabanga ebintu eby�ekikaafiiri, nga mwe mwalinga ebifaananyi ebibajje mu miti n�ebiwoole mu mayinja ne mu ffeeza ne mu zaabu. 

18  Mukakasize ddala leero nga mu maka gammwe oba mu bika byammwe temulinaamu musajja oba mukazi n�omu akyamizza omutima gwe okuva ku Mukama Katonda waffe agende asinze bakatonda bali abalala abamawanga ago. Mukakasize ddala nga mu mmwe temuliimu kikolo okuyinza okukula obutwa obw�engeri eyo obukaawa ng�omususa. 

19   Omuntu ow�engeri ng�eyo ng�awulidde ebigambo eby�ekikolimo kino n�amala yeeyibaala, ne yeetukuza ku bubwe yekka, n�alowooza munda ye nti, “Nzija kubeera bulungi newaakubadde nga mmaliridde okukwata ekkubo eryange ery�obujeemu,” ekyo kinaaletanga akacwano ku ttaka erinnyogovu obulungi ne ku kkalu. 

20  Mukama taamusonyiwenga, kubanga obusungu bwa Mukama n�ekiruyi kye binaabuubuukiranga ku muntu oyo. Ebikolimo byonna ebiwandiikiddwa mu Kitabo kino binaamukkangako, era Mukama alisangula erinnya lye n�aliggya wansi w�eggulu. 

21  Mukama anaamwawulanga n�amuggya mu bika byonna ebya Isirayiri n�amubonereza nnyo, nga bwe kiri mu bikolimo byonna eby�endagaano ebiwandiikiddwa mu Kitabo ky�Amateeka kino. 

22   Abaana bammwe abaliddawo ne bannamawanga abaliva mu nsi ezeewala baliraba ekibonerezo ekiriba kigudde ku nsi n�obulwadde Mukama bw�aliba aleese ku ttaka ly�ensi. 

23  Ettaka liriba lyonoonese nga lya munnyo n�amayinja agookya, nga tekuyinza kusimbibwako kintu wadde okubaako n�ekimerako, nga n�omuddo tegusobola kumerako. Ensi erifaanana ng�okuzikirizibwa kwa Sodomu, ne Ggomola, ne Aduma, ne Zeboyimu, Mukama bye yazikiriza mu busungu bwe obungi. 

24  Amawanga galyebuuza nga geewunya nti, “Lwaki Mukama akoze ekintu kino, n�akikola n�obusungu obungi butyo?” 

25   Na kino kye kiriba eky�okuddamu nti, “Kubanga abantu bano basudde eri endagaano ya Mukama Katonda wa bajjajjaabwe, endagaano gye yakola nabo bwe yabaggya mu nsi y�e Misiri. 

26  Baagenda ne basinza bakatonda abalala, ne babaweereza, bakatonda be baali batamanyi, era Katonda waabwe be yali tabawadde. 

27  Bwe butyo obusungu bwa Mukama ne bubuubuukira ku nsi eyo, n�agireetako ebikolimo byonna ebiwandiikiddwa mu Kitabo kino. 

28  Mukama n�abasiguukulula mu nsi yaabwe ng�aliko ekiruyi, era ng�ajjudde obusungu bungi, n�abakasuka mu nsi endala, nga bwe kiri leero.” 

29   Ebintu eby�ekyama bya Mukama Katonda waffe, naye ebyo ebyabikkulibwa bye byaffe n�abaana baffe emirembe gyonna, tulyoke tugonderenga ebigambo byonna ebiri mu mateeka gano.

