Yesu Ayigiriza Okusaba
1 Awo olwatuuka Yesu ng�ali mu kifo ekimu ng�asaba, bwe yamaliriza, omu ku bayigirizwa be n�amugamba nti, “Mukama waffe, naawe tuyigirize okusaba nga Yokaana bwe yayigiriza abayigirizwa be.”
2 N�abagamba nti,
“Bwe mubanga musaba mugambanga nti,
‘Kitaffe, Erinnya lyo litukuzibwe,
obwakabaka bwo bujje.
3 Otuwenga buli lunaku emmere yaffe ey�olunaku.
4 Era otusonyiwe ebyonoono byaffe,
nga naffe bwe tusonyiwa abatukolako ebisobyo.
So totutwala mu kukemebwa.’ ”
5Ate n�abagamba nti, “Singa omu ku mmwe alina mukwano gwe, n�ajja gy�ali ekiro mu ttumbi n�amugamba nti, ‘Mukwano gwange, nkusaba ompoleyo emigaati esatu, 6kubanga nfunye omugenyi, mukwano gwange avudde lugendo, naye sirina kyakulya kya kumuwa.’ ”
7 “Oli ali munda mu nju bw�ayanukula nti, ‘Tonteganya. Twasibyewo dda, ffenna n�abaana bange twebisse. Noolwekyo siyinza kugolokoka kaakano ne mbaako kye nkuwa.’ 8Naye mbategeeza nti, Newaakubadde nga tagolokoka n�amuyamba nga mukwano gwe, naye, singa akonkona n�amwetayirira, alwaddaaki agolokoka n�amuwa by�amusabye.
9 “Bwe ntyo mbagamba nti, musabe munaaweebwa, munoonye mulizuula, mukonkone era munaggulirwawo. 10Kubanga buli asaba, aweebwa, n�oyo anoonya, azuula, era n�akonkona aggulirwawo.
11 “Ani ku mmwe kitaawe w�omwana, omwana we ng�amusabye ekyennyanja, mu kifo ky�ekyennyanja n�amuwa omusota? 12Oba ng�amusabye eggi n�amuwa enjaba? 13Kale obanga mmwe ababi muwa abaana bammwe ebirungi, Kitammwe ali mu ggulu talisinga nnyo okubawa Mwoyo Mutukuvu abo abamusaba?”
Yesu ne Beeruzebuli
14 Lwali lumu Yesu n�agoba dayimooni ku musajja eyali tayogera. Dayimooni bwe yamuvaako, omusajja oyo n�ayogera, ekibiina ne kyewuunya. 15Naye abantu abamu ne bagamba nti, “Agoba baddayimooni, kubanga amaanyi g�akozesa agaggya wa Beeruzebuli omukulu wa baddayimooni!” 16Abalala ne bamusaba akabonero akava mu ggulu nga bamugezesa.
17 Naye Yesu bwe yamanya ebirowoozo byabwe, kwe kubagamba nti, “Obwakabaka bwe bulwanagana bwokka, buba bwolekedde kuzikirira, amaka bwe gayawukanamu gokka ne gokka gasasika. 18Noolwekyo, singa Setaani yeerwanyisa yekka obwakabaka bwe buyinza butya okuyimirirawo? Kubanga mugamba nti ngoba baddayimooni ku lwa Beeruzebuli. 19Era obanga Nze ngoba baddayimooni ku bwa Beeruzebuli kale abaana bammwe bo babagoba ku bw�ani? Be bagenda okubasalira omusango. 20Naye obanga ngoba baddayimooni n�engalo ya Katonda, ekyo kikakasa nti Obwakabaka bwa Katonda buzze gye muli.
21 “Kubanga omuntu ow�amaanyi bw�akuuma amaka ge, nga yenna yeesibye ebyokulwanyisa eby�amaanyi, tewaba ayinza kumutwalako bintu bye. 22Naye omuntu omulala amusinza amaanyi bw�amulumba amuggyako ebyokulwanyisa bye, bye yali yeesiga, n�atwala ebintu bye byonna, n�abigabira abalala.
23 “Oyo atali ku ludda lwange, mulabe wange, n�oyo atakuŋŋaanyiza wamu nange asaasaanya.
24 “Omwoyo omubi bwe guva mu muntu gugenda mu kifo ekitaliimu mazzi nga gunoonya ekiwummulo. Bwe gubulwa, gugamba nti, ‘Nzija kuddayo mu nnyumba yange mwe nava.’ 25Bwe gukomawo gusanga ennyumba ng�eyereddwa era ng�etegekeddwa. 26Kyeguva gugenda ne gufunayo emyoyo emirala musanvu egigusinga obubi, gyonna ne giyingirira omuntu oyo. Kale embeera y�omuntu oyo ey�oluvannyuma n�ebeera mbi nnyo okusinga eyasooka.”
27 Awo Yesu bwe yali ng�akyayogera ebigambo ebyo, omukazi eyali mu kibiina n�ayogerera waggulu nti, “Lulina omukisa olubuto olwakuzaala, n�amabeere kwe wayonka!”
28 Naye Yesu n�addamu nti, “Weewaawo, naye balina omukisa abo bonna abawulira ekigambo kya Katonda ne bakigondera.”
Akabonero ka Yona
29 Awo abantu bwe beeyongera okukuŋŋaana abangi, Yesu n�abayigiriza ng�agamba nti, “Omulembe guno mulembe mubi. Gunoonya akabonero, naye tegujja kukaweebwa okuggyako akabonero aka Yona. 30Kubanga nga Yona bwe yali akabonero eri abantu b�e Nineeve, Omwana w�Omuntu, bw�ajja okuba eri ab�omulembe guno. 31Era ku lunaku olw�okusalirako omusango, kabaka omukazi ow�omu bukiikaddyo alisaliza abantu ab�omulembe guno omusango okubasinga, kubanga yava ku nkomerero y�ensi okujja okuwuliriza amagezi ga Sulemaani, naye oyo asinga Sulemaani ali wano. 32Abantu b�e Nineeve baliyimirira ne basaliza abantu b�omulembe guno omusango okubasinga, kubanga beenenya bwe baawulira okubuulira kwa Yona, naye kaakano oyo asinga Yona ali wano.”
Ettaala y�Omubiri
33 “Omuntu takoleeza ttaala n�agikweka, oba n�agivuunikako akalobo! Naye agiwanika ku kikondo ky�ettaala n�emulisiza bonna abayingira basobole okulaba. 34Ettaala y�omubiri lye liiso lyo. Eriiso lyo bwe liba eddamu, n�omubiri gwo gwonna guba gujjudde omusana. Naye eriiso bwe liba eddwadde, omubiri gwo gujjula ekizikiza. 35Noolwekyo weekuume ekizikiza kireme kugoba musana oguli mu ggwe. 36Singa omubiri gwo gwonna gujjula omusana, ne gutabaamu kizikiza n�akatono gujja kwakaayakana nga gwe bamulisizzaamu ettaala.”
37 Awo Yesu bwe yali ng�akyayogera, Omufalisaayo n�amuyita okulya emmere mu maka ge, bw�atyo n�agenda n�ayingira n�atuula okulya. 38Naye Omufalisaayo eyamuyita bwe yalaba nga Yesu atandise okulya nga tasoose kunaaba mu ngalo, ne yeewuunya.
39 Awo Mukama waffe n�amugamba nti, “Mmwe Abafalisaayo, munaaza kungulu ku kikopo ne ku ssowaani, naye nga munda wammwe mujjudde omululu n�ebitali bya butuukirivu. 40Basirusiru mmwe eyakola ebweru si ye yakola ne munda? 41Naye singa munaddira ebiri munda ne mubiwaayo ng�ekiweebwayo, olwo buli kintu kinaaba kirongoofu eri Katonda.
42 “Zibasanze mmwe Abafalisaayo! Kubanga mwegendereza ne muwaayo ekimu eky�ekkumi kyonna kye mufuna, ne ku buli kika kya muddo oguwunyisa obulungi era oguwoomesa enva, naye ne mutassaayo mwoyo ku bwenkanya n�okwagala Katonda. Kirungi okukola ebyo byonna, naye era n�ebirala temusaanye kubiragajjalira.
43 “Zibasanze mmwe Abafalisaayo! Kubanga mwagala nnyo okutuula ku ntebe ez�ekitiibwa mu makuŋŋaaniro, era n�okulamusibwa mu butale ng�abantu babawa ekitiibwa.
44 “Zibasanze! Kubanga muli ng�amalaalo, agatalabika abantu kwe batambulira ng�ekiri munda tebakimanyi.”
45 Omu ku bannyonnyozi b�amateeka n�amwanukula nti, “Omuyigiriza bw�oyogera bw�otyo naffe oba ng�atuvumiddemu.” 46Yesu n�amuddamu nti, “Nammwe zibasanze abannyonnyozi b�amateeka! Kubanga mutikka abantu emigugu emizito egy�amateeka g�eddiini, so nga mmwe temusobola na kukwata na lugalo lwammwe ku migugu egyo.
47 “Zibasanze! Kubanga muzimbira bannabbi ebijjukizo, so nga bajjajjammwe be baabatta. 48Noolwekyo mulaga nga bwe muwagira ebikolwa bya bajjajjammwe eby�obutemu. Bo batta ate mmwe ne muzimba ebijjukizo. 49Noolwekyo Katonda mu magezi ge, kyeyava agamba nti, ‘Ndibaweereza bannabbi n�abatume, abamu balibatta n�abalala balibayigganya.’ 50Era ab�omulembe guno kyemuliva muvunaanibwa olw�omusaayi gwa bannabbi bonna okuviira ddala ku kutondebwa kw�ensi, 51okuva ku musaayi gwa Aberi okutuuka ku musaayi gwa Zaakaliya, eyattirwa wakati w�ekyoto ky�ebiweebwayo n�ennyumba ya Katonda. Mmwe ab�omulembe guno mbategeeza nti Mugenda kuvunaanibwa olw�ebyo byonna.
52 “Zibasanze, mmwe abannyonnyozi b�amateeka! Kubanga mwafuna ekisumuluzo eky�amagezi naye mmwe bennyini ne mutayingira, ate ne muziyiza n�abalala okuyingira.”
53Yesu bwe yava mu nnyumba eyo, Abafalisaayo n�abannyonnyozi b�amateeka ne batandika okumuteganya n�okumukambuwalira ennyo n�okumubuuza ebibuuzo bingi awatali kusalako, 54nga bamutega bamukwase mu bigambo kwe banaasinziira okumukwata.