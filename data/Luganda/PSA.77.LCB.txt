Ya Mukulu wa Bayimbi. Zabbuli ya Asafu
1 Nnaakaabirira Katonda ambeere,
ddala nnaakaabirira Katonda nga musaba ampulire.
2 Bwe nnali mu nnaku, nanoonya Mukama,
ekiro kyonna ne ngolola emikono gyange obutakoowa;
emmeeme yange neegaana okusanyusibwa.
3 Nakujjukiranga, Ayi Katonda ne nsinda,
ne nfumiitiriza emmeeme yange n�ezirika.
4 Tewaŋŋanya kwebaka; natawaanyizibwa nnyo ne sisobola kwogera.
5 Ne ndowooza ku biseera eby�edda,
ne nzijukira emyaka egyayita.
6Najjukiranga ennyimba zange ekiro,
ne nfumiitiriza nga bwe neebuuza mu mutima gwange nti,
7 Mukama anaatusuuliranga ddala ennaku zonna
naataddayo kutulaga kisa kye?
8 Okwagala kwe okutaggwaawo kukomedde ddala?
Kye yasuubiza kibulidde ddala emirembe n�emirembe?
9 Katonda yeerabidde ekisa kye?
Asunguwalidde ddala ne yeggyako n�okusaasira kwe?
10 Awo ne ndowooza nti, “Ebyo bye mmanyi
eby�emyaka emingi eby�omukono ogwa ddyo ogw�oyo Ali Waggulu Ennyo.”
11 Nnajjukiranga ebikolwa bya Mukama,
weewaawo, nnajjukiranga ebyamagero byo eby�edda.
12 Nnaafumiitirizanga ku bikolwa byo byonna eby�amaanyi;
nnaalowoozanga ku byamagero byo byonna.
13 Ekkubo lyo, Ayi Katonda, liri mu watukuvu.
Tewali katonda yenkana Katonda waffe.
14 Ggwe Katonda akola eby�amagero;
era amaanyi go ogalaga mu mawanga.
15 Wanunula abantu bo n�omukono gwo,
abazzukulu ba Yakobo ne Yusufu.
16 Amazzi gaakulaba, Ayi Katonda;
amazzi bwe gaakulaba ne gatya,
n�obuziba ne bukankanira ddala.
17 Ebire byayiwa amazzi
ne bivaamu n�okubwatuka,
era n�obusaale bwo ne bubuna.
18 Eddoboozi lyo ery�okubwatuka lyawulirwa mu kikuŋŋunta
okumyansa kwo ne kumulisa ensi.
Ensi n�ekankana n�enyeenyezebwa.
19 Ekkubo lyo lyali mu nnyanja;
wayita mu mazzi amangi,
naye ebigere mwe walinnya tebyalabika.
20 Wakulembera abantu bo ng�ekisibo,
nga bali mu mikono gya Musa ne Alooni.