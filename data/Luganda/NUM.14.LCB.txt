Abantu Bajeema
1 Ekiro ekyo abantu bonna mu kibiina ne bayimusa amaloboozi gaabwe ne bakaaba n�eddoboozi ery�omwanguka. 2Abaana ba Isirayiri bonna ne beemulugunyiza Musa ne Alooni; abantu bonna awamu mu kibiina ne babagamba nti, “Singa twafiira mu nsi y�e Misiri! Oba singa twafiira mu ddungu muno! 3Lwaki Mukama atutwala mu nsi eyo, tutuuke eyo tulyoke tuttibwe n�ekitala? Abakazi baffe n�abaana baffe bagenda kunyagibwa. Okuddayo mu Misiri si kye kinaasingako?” 4Ne boogeraganya nti, “Ka twerondere omukulembeze tuddeyo mu Misiri.”
5 Awo Musa ne Alooni ne bavuunama wansi mu maaso g�ekibiina kyonna eky�abaana ba Isirayiri abaali bakuŋŋaanidde awo. 6Yoswa mutabani wa Nuuni ne Kalebu mutabani wa Yefune, abaali mu abo abaagenda okuketta ensi, ne bayuzaayuza engoye zaabwe, 7ne bagamba ekibiina kyonna eky�abaana ba Isirayiri nti, “Ensi gye twayitaayitamu okugiketta, nsi nnungi nnyo. 8Mukama Katonda bw�aliba atusanyukidde, alitukulembera n�atutuusa mu nsi eyo, ensi ekulukuta amata n�omubisi gw�enjuki, era agenda kugituwa. 9Kyokka temujeemera Mukama Katonda, era n�abantu b�omu nsi omwo temubatya, kubanga kuliba kumenya mu jjenje kkalu; tebakyalina abakuuma, ate nga Mukama Katonda ali wamu naffe. Temubatya.”
10 Naye abantu bonna mu kibiina ne bateesa okubakuba mayinja. Awo ekitiibwa kya Mukama Katonda ne kirabikira eri abaana ba Isirayiri bonna mu Weema ya Mukama ey�Okukuŋŋaanirangamu. 11Mukama n�agamba Musa nti, “Abantu bano balinnyooma kutuusa ddi? Balikomya ddi obutanzikiririzaamu, newaakubadde nga nakola ebyamagero mu bubonero bwe nakolera mu bo? 12Nzija kubaboola mbazikirize ne kawumpuli, mbasaanyeewo; naye nzija kukuggyamu ggwe eggwanga eriribasinga abo obukulu n�amaanyi.”
13 Naye Musa n�agamba Mukama Katonda nti, “Ebyo Abamisiri bagenda kubiwulira! Kubanga abantu bano wabaggya mu nsi y�Abamisiri n�obuyinza obw�amaanyi amangi. 14Bajja kubuulirako ku bantu ab�omu nsi muno. Baamala dda okukiwulira nga ggwe, Ayi Mukama, obeera wakati mu bantu bano, era nga, Ayi Mukama Katonda, mulabagana nabo amaaso n�amaaso, era ng�ekire kyo kibeera nabo buli kiseera, era ng�obakulemberera mu mpagi ey�ekire emisana ne mu mpagi ey�omuliro ekiro. 15Singa abantu bano obatta bonna omulundi gumu, amawanga agawulidde obututumufu bwo gagenda kugamba nti, 16‘Kubanga Mukama Katonda yali tasobola kuyingiza bantu bano mu nsi gye yabasuubiza ng�agibalayirira; kyeyava abattira mu ddungu.’
17“Ne kaakano nkwegayirira oyoleke obuyinza bwo, Ayi Mukama nga bwe buli obusukkirivu nga bwe wasuubiza nti, 18‘Mukama Katonda alwawo okusunguwala, era ajjudde okwagala okutaggwaawo, era asonyiwa ekibi n�obujeemu. Naye era asingiddwa omusango tamuleka nga tabonerezebbwa; abonereza abaana olw�ebibi bya bakadde baabwe okutuuka ku mulembe ogwokusatu n�ogwokuna.’ 19Ng�okwagala kwe okungi okutaggwaawo bwe kuli, nsaba osonyiwe abantu bano ekibi ky�abwe, nga bw�ozze obasonyiwa kasookedde bava mu Misiri n�okutuusa leero.”
Ekibonerezo kya Isirayiri
20 Awo Mukama Katonda n�addamu nti, “Mbasonyiye nga bw�onsabye. 21Naye nno mu mazima ddala nga bwe ndi omulamu, era ng�ekitiibwa kya Mukama Katonda bwe kijjuza ensi yonna, 22tewalibaawo n�omu ku bantu abaalaba ekitiibwa kyange n�obubonero obw�ebyamagero bwe nakolera e Misiri ne mu ddungu, naye ne batagondera ddoboozi lyange wabula ne bangezesa nga bankema emirundi kkumi, 23tewalibaawo n�omu ku bo aliraba ku nsi eyo gye nalayirira bajjajjaabwe ne mbasuubiza okugibawa. Tewalibaawo n�omu ku bo abannyoomye aligirabako. 24Naye olwokubanga omuweereza wange Kalebu alina omwoyo ogw�enjawulo era ng�angoberera n�omutima gwe gwonna, ndimuleeta mu nsi gye yatumibwamu, n�ezzadde lye lirigirya. 25Kale nno olwokubanga Abamaleki n�Abakanani babeera mu biwonvu; enkya muddeeko emabega, musitule mutambule nga mwolekera eddungu nga mukutte ekkubo eriraga ku Nnyanja Emyufu.”
26 Mukama Katonda n�agamba Musa ne Alooni nti, 27“Ekibiina kino ekibi kirituusa ddi nga kinneemulugunyiza? Mpulidde okutolotooma kw�abaana ba Isirayiri nga banneemulugunyiza. 28Bategeeze nti, ‘Mukama agambye nti, Nga bwe ndi omulamu, bw�ayogera Mukama Katonda, ebyo bye mpulidde nga mwogera, nange bye ndibakola. 29Mulifiira mu ddungu muno n�emirambo gyammwe mwe girisigala; mwenna abawezezza emyaka amakumi abiri n�okusingawo egy�obukulu nga bwe mwamala okubalibwa, abanneemulugunyiza. 30Tewaliba n�omu ku bo aliyingira mu nsi gye neelayirira nti Ge galibeera amaka gammwe, okuggyako Kalebu mutabani wa Yefune ne Yoswa mutabani wa Nuuni. 31Naye abaana bammwe abato, be mwogeddeko nti Balifuulibwa omunyago, ndibayingiza mu nsi eyo gye mugaanye ne beeyagalira omwo. 32Naye mmwe, emirambo gyammwe girisigala mu ddungu muno mwe girigwa. 33Mmwe olw�obutabeera beesigwa, abaana bammwe balimala emyaka amakumi ana mu ddungu nga bwe balunda ebisibo byabwe okutuusa omulambo gw�oyo alisembayo okufa lwe guliziikibwa mu ddungu muno. 34Nga bwe mwamala ennaku amakumi ana nga muketta ensi eri, bwe mutyo bwe mujja okumala emyaka amakumi ana mu ddungu, nga buli lumu ku nnaku ezo muvaamu mwaka gumu gumu; muboneebone olw�ebibi byammwe, mulyoke mutegeere obuzibu obw�okunneesimbamu. 35Nze, Mukama Katonda, nkyogedde; ddala ddala ekyo ndikikola ku kibiina kyonna eky�abantu bano aboonoonyi abeegasse awamu okunjolekera. Tebagenda kuva mu ddungu lino, bonna mwe balifiira.’ ”
36 Abasajja abo Musa be yatuma okuketta ensi ne bakomawo ne beemulugunyiza ekibiina ky�abantu bonna nga babaleetedde obubaka obutaali bulungi ku nsi eri, era ne babubunyisa mu bantu, 37abasajja abo abaaleeta obubaka obutaali bulungi ne babubunyisa mu bantu kawumpuli n�abattira awo mu maaso ga Mukama Katonda. 38Mu basajja bonna abaatumibwa okuketta ensi, Yoswa mutabani wa Nuuni ne Kalebu mutabani wa Yefune be bokka abaasigalawo nga balamu.
Abayisirayiri Bawangulwa mu Lutalo e Koluma
39 Musa n�ategeeza abaana ba Isirayiri bonna ebigambo ebyo, ne bakungubaga nnyo. 40Enkeera mu makya ne bambuka mu nsi ey�ensozi. Ne boogera nti, “Twayonoona, naye nga bwe tuli wano tujja kwambuka tuyingire mu nsi Mukama Katonda gye yatusuubiza.”
41 Naye Musa n�abagamba nti, “Lwaki munyooma ekiragiro kya Mukama Katonda? Ebyo bye mutegeka tebiyinza kutuukiririra. 42Temwambuka kubanga Mukama Katonda tali nammwe. Abalabe bammwe bajja kubawangula. 43Kubanga Abamaleki n�Abakanani bajja kuboolekera. Olwokubanga mwekyusizza ne muva ku Mukama Katonda, tajja kubeera nammwe, ekitala kijja kubatta.”
44 Naye era bo ne beesigula ne bambuka mu nsi ey�ensozi, newaakubadde nga Musa teyagenda nabo era nga n�essanduuko ey�endagaano yasigala mu lusiisira. 45Awo Abamaleki n�Abakanani abaabeeranga mu nsi eyo ey�ensozi ne bakkirira ne babalumba ne babakubira ddala okubatuusa e Koluma.