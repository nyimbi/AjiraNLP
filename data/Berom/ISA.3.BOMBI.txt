Kawɛ e rá pyɛ de a di
1À remo Darwey Dagwi Darwey, Dâ Jey Mwa, a sé kyè wɔ̀ jut kayɛ pyɛ, na kawɛ mwat de bemât Yɛrusalɛm tanga BeYuda be tɛ̀ gap mɛn e ra yɛ. A sé kyè wɔ̀ jut pyɛ̂ re na nshî sɔ mɛn, 2kawɛ suga na kawɛ mwât como, kawɛ mwât shɔt na kawɛ zarap Dagwi, kawɛ mwât vyoshon na kawɛ mwakuk, 3Kawɛ mwât nuyêl como na kawɛ mwât nuyêl vwel, kawɛ mwât badu na kawɛ mwât vwoshon, tanga kawɛ mwât sekwit. 4Mê tɛ̀ bewen be sè bemat nuyel, ko nèy-vɔ ne re negwɔm e ra yɛn. 5Kawɛ mwat ê mɔt mumwɛ, kawɛ na mwât vwara mɛ arɔng. Bebôt bemat bê tak a bemakuk mɛn, ko bemât zɔng-reng bê tak a bemat de ba dal ɛn arɔng.
6Jeng ye kyè vey de bemât ruhup hwak bê kasa hwak e ji mɛn, be yang ɛ, “Nduga hwo hwà vɔk pyɛ de hwô tɛ̀, yaga ano, hwo sè mwât nuyêl gwɔ̂t fongol gwomo.”
7Ko mwat o ê toyo a yɛn, a ye, “Wey ow, me wɛt! Mê tɔk sɛlɛ hin wɛt. Ma vɔk pyɛ̂ re kɛ berugu wɛt. Yin tɛ̀ me sè mwât nuyel min wɛt!”
8Gawey ha ga hwo e ra Yɛrusalɛm, ko Yuda wa ga gaba! Kayɛ pyɛ de yɛn e ye, na yemo de yɛn e ra ya sé e ra Dagwi Darwey, yɛn e sogo a yɛ nehywɛ, mwa ano de a sé e tē mɛn na gbɔng nerat mɛ. 9Yɛn e dura banɛn mɛn e bayis mɛn. Yɛn e ragas banɛn dɛdɛrɛng sede bemât Sɔdɔm, yɛn e lɛrɛ vɛ wɛt. Gawey e ra yɛn! Yaga yɛn a ga vey na neves e ra bato mɛn.
10Yâng vemo de ba sé cik ba sé vê wɛng, yaga yɛn ê re nerât tomong mɛn. 11Gawey e ra bemat beves! Yɛn ê di wɛng wɛt, yaga bê ra a yɛn pyɛ de ya sé tyɛng na tomong mɛn.
12À bemat hom, bemât hwɔpɔ̂s dyām e ndi be mɔt in, ko bemat de be hwɔpɔs a yɛn pyɛ́ be re negwɔm e ra yɛn.
À bemat hom, bemât nuyel min ba sé kwɛlɛng hin, yaga na yin a tɔk gwong de yin ê kwey ɛ wɛt.
Dagwi Darwey e ra a bemat mɛ shɔt
13Dagwi Darwey a ga yong ɛ́ na a tɛ̀ kun mɛn, a ga yong ɛ́ na a yɛrɛ a bemat mɛ shɔt. 14Dagwi Darwey a sé pɛrɛ tɛ̂ kûn bemakuk na bemât nuyel wɔgɔ, “Yin a ga vos bwî anap na retek, ko yin a ga sila nelɔ min na pyɛ́ de yin a seres ɛ̀ yi na bepɛng. 15Yaga sɛ́ de yin a bugut bemat hom, na yin a mɔt bepɛng ɛ? Me Darwey Dagwi Darwey, Dâ Jey Mwa ma ha ano.”
Kun e ra behâ Yɛrusalɛm
16Dagwi Darwey a ye, “Di kaa de behâ Yɛrusalɛm be dak! Yɛn e kyě kyè na bato e gwi. Be kyě bɛɛ ywey-ye-ywey be tē mwɛ̀ɛ na beras. Be kyě bɔrɔs bagat-bagat yaga na nerwěy bol mɛn ne kyě tosho na bemat be wokos, 17Darwey ê paa pyɛ̂ bâng bato mɛn. Dagwi Darwey ê hywɛrɛm hɛn.”
18E tuk o, Darwey ê sey ɛ̀ yi e behâ Yɛrusalɛm o kayɛ pyɛ de yɛn e ra kaa na yɛ — yɛ à nerwěy bwol, na rwán, na bèlɛlɛ fwɔ, 19na dyam tong, na nerwěy vɔ, na nerugû bâng bato mɛn, 20na bediko mɛn, na balow de be tɛ̀sɛ e bègasɔ mɛn, tanga e berawit mɛn, na nefus něy nesang hyɔɔlɔl mɛn, na belɛl bekauri mɛn, 21na yɔ̄bɔ de yɛn e tɛ̀sɛ e bekɛn vɔ mɛn, tanga e bawol mɛn, 22na berugu berat mɛn, na bègbɔng berugu belis mɛn, na besháwùl banga mɛn, na begyɛm mɛn, 23na berugu de ba sé zělzel de be tē mɛ jík, na berugû ji mo, na toro rato tanga besháwùl. 24E tô nesang hyɔɔlɔl yɛn e ró nesang fwirting, e tô tsɛ́p yɛn ê rɔgɔs shwey, e tô tâk tot, bato mɛn bê sè hulhul, e tô berugu berat yɛn ê tɛ̀sɛ berugû sesin, e tô nerat yɛn ê wok rekyen!
25Beras mɛn bê wey na bewal, ko besuga mɛn e de como.
26Ri rùhup gbɔng repomo bê sila na sesîn bemakuk, ko mwa repomo mo rê sè sede hwā de ba hywɛrɛm hɛ ko a sé sangal e vwel tashak.