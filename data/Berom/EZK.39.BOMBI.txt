Bê wey na Gɔk
1“À hwo mwasi, zarap e ra Gɔk. Hwo yang ɛ, Di, me ra repugu na hwo, à Gɔk, gbɔng gwɔ̀m Meshek na Tubal. 2Mê doyo hwō, ko mê kyè na hwo na me vey na hwo yi e rwa bato yikyik na hwo hwo e ra berakû Israyɛl. 3Ano, mê tara gbang mo yi e vwɔ mwɛlɛng mo, ko me tɛ̀ ket o be gabsa yi e vwɔ yege mo. 4Hwô gaba revin o e ra berakû Israyɛl, hwo na mwa regyɛng mo, na bemat gafiri mo. Mê nɔng benon na ngyāma bavin min na be re. 5Yin ê gabsa e tê hey, yaga me Darwey Dagwi Darwey ma ha ano. 6Mê tomo na kya e ra vwêl Magɔk, na e ra bemât sangal tyang e mwa bakwogom gworep. Ko yɛn ê tɔk, me wɛ à Dagwi Darwey. 7Mê ra na bemat hom BeIsrayɛl be tɔk reza hom rê jɛrɛ, ko mê tik na be ra jɔgɔ na reza hom rê jɛrɛ e ngamo nuyel wɛt. Yi ano, yére bemat jey yê tɔk, me wɛ à Dagwi Darwey, Wo Jɛrɛ e ji Israyɛl.
8“Di, jeng de má ha ye kyè vey, ya ga vey a remo mwin. Darwey Dagwi Darwey a ye ano. 9Ano bemat de ba sangal e bapomô Israyɛl bê nusu, bê wɔ̀ tula pyɛ̂ como ko bê dak kya e yɛ, yɛ à beruga, na begbang, na ket, na bèkpurung begele tanga bebara, yɛn ê pɛsɛl kya na yɛ neshey netaama. 10Yɛn ê to kyese jama cɔ́gɔt kya e hey kɛ be tow batin cɔ́gɔt e rehwot wɛt, yaga yɛn ê kyě lolo kya na pyɛ̂ como de ba hala mo. Yɛn ê jugu bemat de bá kana jugu hɛn ko be hashe pyɛ̂ bemat de bá kana hashe pyɛ́ mɛn. E Darwey Dagwi Darwey de a ha ano.”
Ba lɛrɛ Gɔk
11Dagwi Darwey a ye, “E jeng o, mê nɔng kwɔn hak na be lɛrɛ ɛ̀ Gɔk na bemat mɛ e ji Israyɛl, e nɛk bemat de be kyě kyè, e rwa rak Gworep Nevwashe. Besak bê dul gwong bemât kwɛngɛl o, yaga bê lɛrɛ Gɔk na mwa bagyɛng bemat mɛ e hwomo. Yi ano, bê tâng kwɔn o à Nɛk Bagyɛng Gɔk. 12BeIsrayɛl bê ra pɛl taama e de lɛsɛ mwa bavin bemat o na be tik vwel o haalal. 13Kawɛ mwat e vwel o ê sɛlɛ na lɛsɛ mɛn, yi ano, bê ba nɔng ɛn nerey jeng de mê ba dura gbɔng nerat hom. Me Darwey Dagwi Darwey ma ha ano. 14Bê kasa bemat na be kyě kyè e vwel o pɛl taama, na be kyě jama bwang bavin bemat o na be kyě lɛsɛ vɛ, yaga na be tɛ̀ vwel o haalal. 15Sede yɛn a sé kyě kyè e vwel o, kahɛ kwɔn de yɛn a sɛ̀ kup mwasi, yɛn ê tɛ̀ pyɛ dura e hagat o, yaga na bemât cîng besak be bin vey na be lɛrɛ gwɛ e Nɛk Bagyɛng Gɔk. 16Ano arɔng, ba rɔda lɔk repomo de bê tang rɛ à Regyɛng e hwomo. Yi ano bê to tɛ̀ vwel o haalal.”
17Darwey Dagwi Darwey a to yang me, “À hwo mwasi, rini nezap benon na ngyāma yi e kagwa, ye tula hɛ na yɛ re nzem nɔrɔ̂ yas de ma yong a yɛ̄. Nzem o nê sè nerey o tyɔng wɛt e ra berakû Israyɛl. Yin ê re banama ko yin ê sɔ nemi. 18Yin ê re banamâ besuga, ko yin ê sɔ nemî begwɔ̀m jey de ba yɛt sede ba yɛt beturuk, na byôt tyimit, na vyēl shi, tanga bemus, mwa yɛ yê Bashan de ya mɔsɔ. 19Yin ê re namâ bwep sɛ̌ ha vey á yin, ko yin sɔ nemi sɛ̌ nà vo in, e de nzem nɔrɔ̂ yas de ma sé yóng a yin. 20E ra tebut rê pyɛ́ hom yin ê tɔk re banamâ bedwa na vê bemat lagsa vɛ, mwa na hê besuga tanga hê bemât como vê kayɛ yere. Me Darwey Dagwi Darwey ma ha ano.”
Bê toyo na BeIsrayɛl e vwel o
21Dagwi Darwey a ye, mê tik yére bemat jey ye di gbɔng nerat hom, ko ya rɔda di tabak de ma ra a yɛn tanga nedirik vwɔ hom e ra yɛn. 22Yi e jeng o vɔk e nuyel, BeIsrayɛl bê tɔk, me wɛ à Dagwi Darwey, Dagwi mɛn. 23Ko yére bemat jey yê tɔk, BeIsrayɛl bá wɔ́ e de sesam yaga banɛn mɛn, yaga yɛn á row me. Yi ano, ma lɛrɛ bayis hom yi na yɛn, ko ma nára hɛn e vɔ vê repugu mɛn, ko ba re ɛn na como. 24Ma teshe na yɛn tyɛng na pyɛ̂ byɛm-byɛm de yɛn a ragas tanga yaga neburu mɛn, ko ma lɛrɛ bayis hom yi na yɛn.
25“Me Darwey Dagwi Darwey ma ye: A remo mê toyo na yerê Yakɔp, ko mê tosho reyɔ̂m BeIsrayɛl mwa, ko mê pugu reza hom rê jɛrɛ. 26Jeng de yɛn a ga toyo, ko yɛn a sé sangal tyang e vwel mɛn, yɛn ê ye bam à rekyen de yɛn a wok, na begwong beves de yɛn a teshe na me. Vit à mwat de ê to shìra hɛn, ko vit à womo de ê to nɔng ɛn bengyip. 27Jeng de mê toyo na yɛn yi na yére bemat jey, na me tula hɛn yi e bavwêl vê repugu mɛn, na me dura nejɛrɛ hom yi na yɛn e bayîs yére bemat jey pyak. 28Ano de yɛn ê tɔk, me wɛ à Dagwi Darwey, Dagwi mɛn, yaga ma tomo hɛn vɔk e de sesam e ji yére bemat jey, ko ma to tula hɛn na me vey na yɛn e sevwel mɛn. Mê ka tik hwak e ji mɛn e jey wɛt. 29Mê to lɛrɛ bayis hom yi na yɛn wɛt, jeng de ma shushu Gabik hom e ra yɛn BeIsrayɛl. Me Darwey Dagwi Darwey ma ha ano.”