Rekû Saul na nèy mɛ
1BeFilisti kwong ba hwo BeIsrayɛl na como e bahwol Gilbowa, ko BeIsrayɛl ba tele yi e nuyel mɛn, ba mɔbɔs BeIsrayɛl behak pyak. 2BeFilisti mo ba ró Saul na nèy mɛ, ba mɔbɔs besɔ mɛ, Yɔnatan, na Abinadap tanga Malkishuwa. 3Como mo ya fes, ba rɔnɔ Saul, bemât begbang behak ba tabas hɛ, ba pere wɔ̀ mǎ hɛ ding-ding. 4Saul a yâng mwat de e vɔkɔs a yɛ pyɛ̂ como, “Hwɔltɔ wal mō yi e fwâl wɛ, na hwo luga me mɛ, yaga na bemandul vemo be kwon luga me, be jut me, be té mɛ̀ pyɛ jɔgɔ wɛt.” Ko mwat o a kyɛ́ ɛ, yaga ê mɔrɔ gbɔng gwɔ̀m wɛt. Saul a vɛ̌ hwɔltɔ wal mɛ, a tɛ̀ wɛ, ko a gaba ɛ, a pere wɔ ku. 5Sede mwât vɔ̂k pyɛ̂ como mɛ a di Saul a ga ku, yɛ arɔng a tɛ̀ mwɛ a wal o, a gaba ɛ, ko a vɛ̌ ku tanga yɛ. 6Ano de Saul na nèy mɛ netat, tanga mwât vɔ̂k pyɛ̂ como mɛ tanga mwa bemat mɛ ba kushu tuk hining o. 7Jeng de BeIsrayɛl de ba sangal e gurâ nɛk Yɛzrɛɛl, na vemo de ba sangal e gurâ Yɔrdan ba di bemât comô Israyɛl ba ga tele, ko Saul tanga nèy mɛ ba ga kushu, ba vɛ̌ tele, ba hala bapomo mɛn. BeFilisti kwong ba vey sangal e ji mo.
8Jeng de BeFilisti ba nusu e het à gasi, na be vey hywɛrɛm vemo de ba mɔbɔs, na be hashe pyɛ́ mɛn, ko yɛn a pom, be sɛ̀ revîn Saul tanga vê nèy mɛ netat e bahwôl Gilbowa. 9Yɛn a pat ratô Saul, ba paa yɔ̀m como mɛ, ko ba tomo mɛ betom vɔk e yɛnɛ̂ vwêl BeFilisti, yaga na yɛn a wɔ̀ nɔng yɛgɛt yane vɔk na bedagwi mɛn e beduk rê fongol mɛn tanga vɔk na bemat mɛn arɔng. 10Yɛn a tik yɔ̀m comô Saul e ji duk rê fongôl dagwi mɛn hwā mo Astarte, ko ba wɔ̀ kagam revîn Saul e ra jwâ-pomô Bet-Shan.
11Jeng de bemât repomô Yabɛsh e Gileyat ba wok pyɛ de BeFilisti ba ra a Saul, 12mwa besugâ como mɛn ba sogo, ba kyè, ba re nabwalak nane wɔ e Bet-Shan. Ba wɔ̀ jut revîn Saul tanga vê nèy mɛ yi e ra jwâ-pomo mo, ba vey mɛ e Yabɛsh, ko ba rangas vɛ e hwomo. 13Ba lɛrɛ bekup o e nɛ̂n retîn cɔgɔt matang e Yabɛsh, ko yɛn a tik rê pyɛ́ nepɔlɔ netaama.