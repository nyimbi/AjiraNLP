Dagwi a sila vonu mɛ a BeIsrayɛl
1Feng in a Dagwi Darwey!
Moklo hin mwat de Dagwi a sé!
Há in e ji yére bemât jey tomong mɛ!
2Rá in a yɛ lwɛlɛ! Dak in a yɛ yōm!
Há in mwa pyɛ̂ langat de a ga ra!
3Dak in kaa na Dagwi wo jɛrɛ!
Tik neyey vemo de be re a Dagwi Darwey fongol ne pɛngɛ!
4Wɔ in na Dagwi Darwey yaga a sé wo reto!
Jama hin hɛ kayɛ jeng!
5-6À yin yére Abraham, sam Dagwi,
à yin yére Yakɔp, vemo de Dagwi a kasa,
bare hin tomông langat de a ga ra,
bàre hin pyɛ̂ bes mɛ na shɔt de a ga yɛrɛ.
7Dagwi Darwey yɛ wɛ à Dagwi mot,
badu mɛ be ra jey mwa.
8E ye bam a wuna-na-sira mɛ gbak-gbak wɛt,
e gyeng nu de a nɔng a nezamang gu.
9Sira ma hane de a wuna na Abraham,
de a ra na Yishak na sira mwin arɔng.
10A to ha a Yakɔp e ra hɛ na he tɛ́ ɛ redu,
a nɔ̂ng Israyɛl hɛ na he nàra gbak-gbak.
11A ye, “Mê nɔng o sevwêl Kanaan,
hê sè nap mō, hwo tanga yere mō.”
12E jeng o, yɛn á sè pyak wɛt,
bá sè hyehyet zɔng, bá sè sangal rekyɛn e vwel o.
13Ba kyě rìni yi e yére bemât jey yemo vɔk e yere,
yi e segwɔm hak vɔk e hak.
14Mwa ano, Dagwi Darwey a tik mwat hwak a midra a yɛn wɛt,
a hwɔtɔ a begbɔng begwɔ̀m betong yaga yɛn.
15A ye, “Yin kwon ra bemat hom de ma ga tik jaram,
kɛ yin mǎ bezarap hom wɛt!”
16A tɛ̀ vyong ye yel e Kanaan o,
a dul mwa begwông sɛ̂ pyɛ̂ re mɛn.
17A kana tomo a yɛn na mwat gyam,
mwat o, à Yɔsɛf de ba kana row ɛ, a tɛ́ ɛ sam.
18Ba tik ɛ na ngyang e bol,
cak e fwɔ arɔng,
19sɛ̌ há de à ha ha sila hɛ,
ko hâ Dagwi Darwey ha dura tsak o pyɛ de à ha.
20Gbɔng gwɔ̀m a tomo be pat Yɔsɛf,
yɛ gbɔng gwɔ̀m yére detidetu a hala hɛ washak.
21A tɛ̀ ɛ darwêy lɔ mɛ mwa,
a tɛ̀ ɛ a re negwɔm e ra pyɛ́ mɛ mwa
22na a vɔk reto e ra bemât badu,
na basa a bemakuk netsitsɛng.
23E bama mo, Yakɔp a kyè wɔ e Misra,
a sangal sangâl rekyen e hwomo, e vwêl yerê Ham.
24Ko Dagwi Darwey a gwɛ̌ nepyak BeIsrayɛl sizɔng,
nepyak mɛn na dal ne vê repugu mɛn.
25A tɛ̀ BeMisra be bɛɛ hɛn ves,
be re bol vemo de ba se bemɛ.
26A tomo na Mose, sam mɛ,
a kasa Aharon, a tomo hɛ arɔng.
27Ba ra tomong de Dagwi a ga nɔng ɛn nu e tê BeMisra,
ba ra pyɛ̂ bes e vwêl yerê Ham.
28A tomo na lwil, jey ya ye mwangalang,
ko Mose na Aharon ba kyɛ́ ɛn nu mɛ mo wɛt.
29A tɛ̀ nshî nerɔt mɛn ne tɛ́ ɛn nemi,
ko a wey na betɔk mɛn mwa.
30Vwel mɛn ha sila na bebót
wɔ̀ sɛ̀ beduk lɔ gwɔ̀m.
31A hanat, ko gwakû cing gwa vey,
ngyána ya ye pɔk a mwa vwel mɛn o.
32A tomo a yɛn na fwala e tô rwak,
ko nedɛbɛt kya na lolo e vwel o mwa.
33A wey na batîn anap na vê regwi mɛn,
a gangas bwang batîn cɔ́gɔt vwel mɛn.
34A hanat, ko rawal wa nusu,
vit a mwat de a tɔk bara wɛ.
35Wa wey na mwa pyɛ́ de ya tabas e vwel mɛn,
wa re mwa pyɛ́ de ba how.
36A mɔrɔ kahɛ hwey wen hê mɛsɛng e nelɔ BeMisra,
nèy de ba tɔs e ji newen mɛn.
37E bama mo, Dagwi a nusu na bemat mɛ,
na pyɛ̂ tɔrɔ yê dyam shinang na pyɛng o,
ba hala hwak mɛn e hwomo wɛt.
38Neyey BeMisra na pɛngɛ jeng de ba nusu,
yaga ba kana tɛ̀ bengyip BeIsrayɛl.
39Dagwi a tɛ̀ rele re bang bemat mɛ nagwi,
a tɛ̀ kya he nɔng ɛn negbey naturuk.
40Ba rangal banama, ko a nɔng ɛn rīp,
a nɔng ɛn pyɛ̂ re yi e lagwi, ba re ba siris.
41A tɛ̀ gwofwa gwa tē gbuk a nshi,
na tele e hêy gbingiring sede rɔt.
42A ra ano yaga nu de a vo
a Abraham, sam mɛ.
43A nusu na bemat mɛ, vemo de a kasa,
ba ra yey pyɛng na ayiriri.
44A nɔng ɛn bavwêl yére dyuk,
ko ba re nedanelɔ vɛ.
45A ra ano, na yɛn a gyeng mɛ badu mɛ,
na be raa basa mɛ.
Somo hin Dagwi Darwey!