Dagwi e wok fwɔ̂ bemat mɛ de ba ga re na como
Lwɛlɛ̂ Davit yaga masa a bemat. Bē ra gwɛ na fwɔ̂ lwɛlɛ “Bejamûk líli ve vonu.” Gwá sè e vwɔ̂ mwât kyé na lɛlɛ. Davit a ra gwɛ e jeng como na BeSirya vê Mɛsɔpɔtamya-Bato tanga vê Tsoba. Jeng de ba sè toyo, Yowap, mwât nuyêl como mɛ, a wey na bemât comô BeƐdɔm gu kuru na vɛ baba (12,000) e Nɛk Nevwashe.
1À Dagwi, hwà ga ye zak a hot,
hwà gang nekwɔn dal mot,
hwà tɛ̀ shom na wot.
Káa! To toyo na wot!
2Hwà ga tɛ̀ vwel o he dikta, ha wunta hɛ.
A remo, bang hɛ, yaga ha sé e nû gaba.
3Hwà ga tɛ̀ ot, bemat mō, wot a sɔ reyɔm sizɔng,
hwà tɛ̀ ot, wot a sɔ nshî anap de na tɛ̀ a wot sefeng.
4Hwà pɛl durum mō
na hwo hwɔtɔ mɛ nehywɛ vemo de be sap o,
ano, bê hywit ɛn yi e ket bemât repugu mɛn.
5Hanat a wot, jeng de wot a yila,
sey ot na vwɔ mō gwô gap.
Ano, wot de hwà tɛ̀ yey na wot, wot ê se washak.
6Dagwi a hanat yi e kwon de be re a yɛ fongol, a ye,
“Yey hom ya pɛngɛ sedesi, yaga ma di wɛng.
Mê gas repomô Shɛkɛm na bemat hom,
mê gas a yɛn Nɛk Sukɔt arɔng.
7Bavwêl Gileyat na Manase ba sé benang,
Mê sɛ̀ vemo de bê tó a me como yi e yerê Ɛfrayim,
ko yerê Yuda yê nɔngɔs me begbɔng begwɔ̀m.
8Vwêl Mowap ha sé gwopey zɔng de me kus me mɛ,
mê barak kpatak hom e ra vwêl Ɛdɔm,
na me dura, ha sé nang,
À yin BeFilisti, rá in a me pee!”
9À Dagwi, wa ê kyè na me vɔk e Ɛdɔm ɛ?
Gbɔng repomo rane de ba gwɔrɔ na jwa-duk.
10A sé e hwo wɛt a?
Ko di, hwà ga ye zak a hot,
hwó to kyè wɔ̂ tô como tanga bemat mot wɛt!
11Sɛlɛ hot, na wot di wɛng e ra bemât repugu mot!
Mwa sɛlɛ de mwasi ê nɔng ha sé yapyi zɔng.
12Ka sede Dagwi a sé tanga wot, wot ê di wɛng,
yɛ ê bɔrɔs vê repugu mot.