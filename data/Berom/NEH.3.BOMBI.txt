Ba to pɛrɛ lɔ̂k jwâ-pomô Yɛrusalɛm
1Gwong a gwomo de ba to lɔk jwâ-pomo Yɛrusalɛm: Ɛliyaship, darwêy bepiris tanga besâ fwom mɛ ba to lɔk Ruhup Tyīmit. Yɛn a tik gwɛ jaram yaga Dagwi, ko yɛn a to tɛ̀sɛ ri ruhup o mwa gyat. Yɛn a tik jwâ-pomo mo yi e hwomo pere vɔk e Tyɔ̌n Naga tanga ye Hananɛl jaram yaga Dagwi.
2Bemât Yeriko ba lɔk regap de re raa.
Zakur Imri a lɔk regap de re raa mɛn o.
3Belɔ Hasena ba lɔk Ruhup Betɔk. Yɛn a tɛ̀sɛ sesêk ri mo mwa na ri ruhup o, ko ba tɛ́s ɛ begbɔng bekpɛk tanga bewɔ́rɔ dyam vê manâs ri rùhup o.
4Mɛrɛmɔt Uriya Hakɔs a lɔk regap de ra raa.
Mɛshulam Bɛrɛkya Mɛshɛzabɛl a lɔk regap de ra to raa.
Zadɔk Baana a lɔk regap de ra to raa arɔng.
5Bemât Tekowa ba lɔk regap de ra raa, ko begbɔng bemât repomo mo ba kyɛ́ ɛn nà ra fwom de bemât bɛrɛng fwom ba nɔng ɛn.
6Yɔyada Paseya na Mɛshulam Bɛsɔdɛya ba lɔk Ruhûp Yɛshana. Yɛn a tɛ̀sɛ sesêk ri mo mwa na ri ruhup o, ko ba tɛ́s ɛ begbɔng bekpɛk tanga bewɔ́rɔ dyam vê manâs ri rùhup o.
7Melatiya wo Gibɛyɔn, na Yadɔn wo Mɛrɔnɔt tanga BeGibɛyɔn na bemât Mizpa ba lɔk regap de ra raa, pere wɔ e lɔ gwɔmna wo Bak Vwêl Tā Na Gwɔrɔt Ɛifaratɛs.
8Uziyɛl Harhaya, zu dyam shinang, a lɔk regap de ra raa.
Hananiya, mwât yông něy nesang hyɔɔlɔl, a lɔk regap de ra to raa. Yɛn a yong Yɛrusalɛm pere vɔk e Jwâ-pomo Twes.
9Refaya Hur, dagwɔm rebit repomô Yɛrusalɛm a lɔk regap de ra raa rere mo.
10Yɛdaya Harumaf a lɔk regap de ra raa, remo de ra sé e nuyel lɔ mɛ.
Hatush Hashabneya arɔng a lɔk regap de ra raa.
11Malkiya Harim na Hashup Pahat Mowap ba lɔk regap de ra raa mwa na Tyɔ̌n Bapik.
12Shalum Halohesh, dagwɔm rebit repomô Yɛrusalɛm o ret a lɔk regap de ra raa. Behwóng mɛ ba sɛlɛ hɛ e de fwom o.
13Hanun na bemât repomô Zanowa ba to lɔk Ruhup Nɛk. Yɛn a tɛ̀sɛ ri ruhup o, ba tɛ́s ɛ begbɔng bekpɛk tanga bewɔ́rɔ dyam vê manâs ri ruhup o. E bama mo, yɛn a re nuyel na yông jwâ-pomo, ko nelîs fwom o nà wul sede mita naga betungun (500) yi e hwomo pere vɔk e Ruhup Gwɔt Fongol.
14Malkiya Rekap, dagwɔm Bet-Hakɛrɛm, a to lɔk Ruhup Gwɔt Fongol, a tɛ̀sɛ ri ruhup o, ko a tɛ́s ɛ begbɔng bekpɛk tanga bewɔ́rɔ dyam vê manâs ri ruhup o.
15Shalum Kɔlhɔzɛ, dagwɔm Mizpa, a to lɔk Ruhup Jɔt Nshi. A sɔ̄rɔ gwɛ, a tɛ̀sɛ ri ruhup o, ko a tɛ́s ɛ begbɔng bekpɛk tanga bewɔ́rɔ dyam vê manâs ri ruhup o. E Didêng Shela a lɔk jwâ-pomo de wa sé bagat na bwî lɔ gbɔng gwɔ̀m, pere vɔk e nekwɔn bɔrɔs de na gyirik yi e Repomo Davit.
16Nɛhɛmiya Azbuk, dagwɔm rebit repomô Bet-Zur, a lɔk regap de ra raa, pere vɔk e sak Davit, na dideng o tanga nelɔ bemât como.
BeLevi de ba lɔk jwâ-pomo
17BeLevi de ba lɔk bagâp jwâ-pomo de ba raa a vemo:
Rehum Bani a lɔk regap de ra raa rane mo.
Hashabiya, dagwɔm rebit repomô Keyila a lɔk regap de ra raa e tô bemât repomo mɛ.
18Bavai Hɛnadat, gwɔ̀m rebit repomô Keyila mo ret a lɔk regap de ra to raa arɔng.
19Ɛzɛr Yɛshuwa, dagwɔm Mizpa, a lɔk regap de ra raa, remo de ra sé e nuyêl nekwɔn turus vɔk e duk bâng pyɛ̂ como, pere vɔk e to-kwɔng jwâ-pomo.
20Baruk Zabai a ye ngyɛ́k e de lɔ̂k regap de ra raa pere vɔk e ra rwi gùng lɔ Ɛliyaship, darwêy bepiris.
21Mɛrɛmɔt Uriya Hakɔs a lɔk regap de ra raa arɔng, pere vɔk e yɛnɛ̂ lɔ Ɛliyaship o.
Bepiris de ba lɔk jwâ-pomo
22Bepiris de ba lɔk bagâp jwâ-pomo de ba raa vere ma vemo:
Bepiris de ba gwɔrɔ Yɛrusalɛm na sangal ba lɔk regap de ra raa.
23Bɛnyamin tanga Hashup ba lɔk regap de ra raa, e rɛ de ra sé e nuyêl lɔ mɛn.
Azarya Maaseya Ananiya a lɔk regap de ra to raa, e rɛ de ra sé e hagât lɔ mɛ.
24Binuwi Hɛnadat a lɔk regap de ra raa, a jut yi e lɔ Azarya vɔk e to-kwɔng jwâ-pomo. 25Palal Uzai a jut yi e regap de re bɛrɛng to-kwɔng o na yi e tyɔ̌n de ya nusu e majey yi e lɔ gbɔng gwɔ̀m hê rak o bagat na lalâ bemât bɛrɛng nekanang.
Pedaya Parɔsh 26tanga bemât fwôm Gbɔng Duk Re Fongol vemo de ba sangal e rahwol Ɔfɛl, ba lɔk regap de ra raa rane mo pere wɔ e rwa rak bagat na Ruhup Nshi tanga tyɔ̌n de ya nusu e jey.
Bwang bemât lɔ̂k jwâ-pomo
27Bemât Tekowa ba lɔk regap de ra raa, lɔk o mɛn he neba a hemo. Yɛn a jut yi e bak de wo bɛrɛng gbɔng tyɔ̌n de ya nusu e jey vɔk e jwâ-pomo de wa sé bagat na Ɔfɛl.
28Regyɛng bepiris ba lɔk regap de ra raa, ba kyè mɛ vɔk e rwa rak yi e Ruhup Bedwa. Kawɛ e ji mɛn a lɔk bak o wo nuyêl lɔ mɛ.
29Zadɔk Imer a lɔk regap de ra raa, e rɛ de ra sé e nuyêl lɔ mɛ.
Shemaya Shɛkaniya, lwêk Ruhup Rak, a lɔk regap de ra raa arɔng.
30Hananiya Shɛlɛmiya tanga Hanun, hwey hê netyiimin hê Zalaf, ba lɔk regap de ra raa. Lɔk o mɛn hê neba a hemo.
Mɛshulam Bɛrɛkya a lɔk regap de ra raa, e rɛ de ra sé e nuyêl duk mɛ.
31Malkiya, zu dyam shinang hwak, a lɔk regap de ra raa pere vɔk e lɔ de bemât fwôm Gbɔng Duk Re Fongol tanga bejik be sangsal ɛ. Lɔ mo hɛ de ha sé e nuyel Ruhup Tulâ Bemât Como. A re nuyel vɔk e duk rak o de wa sé e to-kwɔng hê rwa bato wɔ̄ rak hê jwâ-pomo.
32Bezu dyam shinang na bejik vɛ de ba lɔk regap rê yɛnɛ mo, remo de ra yi e duk wo to-kwɔng pere vɔk e Ruhup Tyīmit.