Mikaya a yi na ha e ra Ahap yaga neves mɛ
(2Neha 18:2-27)
1BeIsrayɛl ba tɛ̀ neshey netat e ji sangâl netyang na BeSirya. 2E shey hê tat o, Yɛhɔshafat, gbɔng gwɔ̀m Yuda, a wɔ̀ yâng Ahap, gbɔng gwɔ̀m Israyɛl show.
3Ahap a hwo rangâl bemât badu mɛ wɔgɔ, yaga sɛ́ de yɛn a tɔk toyo na repomô Ramɔt e Gileyat yi na BeSirya wɛt arɛt? Yaga ra kana se remɛn. 4E bama mo, a hwo rangâl Yɛhɔshafat, a ye, “Hwà rɔda sɛ̀ me, na wot wɔ hwo e ra BeSirya wɛt arɛt?”
Yɛhɔshafat a hwo yang ɛ, “Ey, wot na hwo, wot a sé vining o, bemât como hom ba sé bemo, bedwa hom ba sé bemo arɔng. 5Ko tik na wot tanga rangâl Dagwi Darwey e ngyen.”
6Ahap a hwo tomo, be vey na bezarap mɛ sede naga benaas (400). A rangal hɛn, a ye, “Wot wɔ hwo e ra BeSirya e Ramɔt, kɛ wey ɛ?”
Yɛn a yang ɛ, “Ey, ci! Dagwi Darwey a rɔda sɛlɛ hwo, na hwo di wɛng, hwo rɛ́ ɛn.”
7Ko Yɛhɔshafat, yaga e simo, na a tɔk mwin, bê di wɛng, a yâng Ahap, “Zarap hwak a to sé womo de Dagwi Darwey a rɔda ha yi na yɛ wɛt a?”
8Ahap a yang ɛ, “Ey, hwak a sé. Ko ma kyɛ́ me hɛ, yaga kayɛ jeng e tɔk ha a me hâ wɛng wɛt. Za mɛ à Mikaya Imla.”
Yɛhɔshafat a yang ɛ, “Hwo ye ano wɛt, à gbɔng gwɔ̀m.”
9Ahap kwong a tomo mwât fwom hwak, a wɔ yila Mikaya, na a vey ziri.
10E jeng o, Ahap tanga Yɛhɔshafat de ba tɔrɔ hɛn na yɔ̀m negwɔm mɛn, yɛn a sè sangal e nekwɔn sangal mɛn e gazu bagat na rwi Samariya. Yɛn a sé wet betong na neha de bezarap ba sé ha a yɛn.
11Zɛdɛkiya Kenaana a sè gwining e ji mɛn. A ga yong ngɛngɛ na dyam, a sé gbɔ, a tē, “À Ahap, Dagwi Darwey a ye ngan: ‘Hwà rɔda wɔ̀ hwo e ra BeSirya, ko ba rɔda tɔk di wɛng e ra hwo wɛt, tyɛng sede be tɔk di wɛng e ra mus de wa vɔk ngɛngɛ̂ dyam arɔng wɛt. Hwà rɔda wey na yɛn mwa hywiri!’ ”
12Mwa bezarap o ba simo, Ahap a wɔ hwo e ra BeSirya e Ramɔt, ko yɛn a sira hɛn, Dagwi Darwey a rɔda sɛlɛ hɛ, na a re ɛn.
13Tom de ba tomo, na a wɔ jut Mikaya, a hanat na yɛ, a ye, “Di, mwa bezarap ba ha a Ahap yɛgɛt yat. A sé naka na hwo arɔng hwo wɔ ha ano.”
14Mikaya a yang ɛ, “Ma sé sira me na Dagwi Darwey, ma rɔda ha pyɛ de ê ha a me zɔng!” 15Jeng de Mikaya a wɔ̀ wul na Ahap, Ahap o a rangal hɛ, a ye, “À Mikaya, wot wɔ hwo e ra BeSirya e Ramɔt a?”
Mikaya a toyo a yɛ, a ye, “Ey, ci, hwà rɔda di wɛng! Dagwi Darwey a rɔda sɛlɛ hwo e ra yɛn.”
16Ahap a hanat, a ye, “À Mikaya, zang ala de ma rɔda yang o, hwo ha a me tsak o zɔng, jeng de hwó ha e ji rezâ Dagwi Darwey ɛ?”
17Mikaya a yang ɛ, “E ji negwi-ywey, ma di bemât comô Israyɛl ba shara hɛn shǎm e rahwol sede vyēl de vit a lwêk yɛ. Ko Dagwi Darwey a ye, ‘Di, bemât comô Israyɛl de vit a hɛn à mwât nuyel. Tik na yɛn a toyo hɛn vɔk e lɔ yaang zɔng.’ ”
18Ahap a hwo doyo wɔ na Yɛhɔshafat, a yang ɛ, “Má ga sè na ha a hwo, yɛ e mok a me gawey a?”
19Mikaya a to yang ɛ, “Wok hâ Dagwi Darwey hemo! Ma to di Dagwi Darwey a sé sangal e gwofwa negwɔm mɛ, kayɛ pyɛ cen e ji lagwi ya rɔnɔ hɛ. 20Dagwi Darwey a rangal, ‘E wa de ê tɔk wɔ kwɛlɛng Ahap, na a wɔ e Ramɔt e kwɔn de bê wɔ mɔrɔ hɛ arɛt?’ Cak ya ye pyɛ cak, ko cak ya ye pyɛ cak detu. 21Ko gabik hak ha yi, ha yâng Dagwi Darwey, ‘Ma rɔda wɔ kwɛlɛng hɛ!’ Dagwi Darwey a rangal hɛ, a ye, ‘E rɛ̌ de hwà rɔda ra ɛ?’ 22Ha ye, ‘Ma rɔda tɛ̀ bezarap mɛ, be vɛ́sɛ a yɛ bɔs!’ Dagwi Darwey a yang ɛ, ‘Ey, a jam ano! Ci, na hwo wɔ̀ ra ano!’ ”
23Mikaya a yâng gbɔng gwɔ̀m, “Pyɛ mo ya té tyɛng ano. Di, Dagwi Darwey a tɛ̀ bezarap mō, be vɛ́sɛ a hwo ɛ bɔs, ko mwin, a ga yong ɛ̀, gawey hê hwo e ra hwo!”
24Zɛdɛkiya a hwo sogo, a kyè wɔ na Mikaya, a vɛ̌ rusu hɛ e rwanang. A yang ɛ, “E rɛ̌ de Dagwi Darwey a tik nà ha na me, na a vey ha na hwo ɛ?”
25Mikaya a toyo a yɛ, a yang ɛ, “Hwà rɔda di pyɛ mo tuk de hwà rɔda tele wɔ lɛrɛ hwo e ji duk e zɔrɔk lɔ hak.”
26Ahap a nɔng nu, be vo Mikaya, be kyè mɛ, na be tɛ̀ ɛ e vwɔ̂ sɔ mɛ Yowash tanga Amɔn, gwɔmna Samariya. 27Be ha a yɛn, be tɛ̀ ɛ e ji duk ngyang, na be nɔngɔs hɛ kekpam-tuk tanga kenshi zɔng, sɛ̌ jeng de yɛ a ba toyo tyang e ngyen!
28Mikaya a yang ɛ, “Ka sede hwà ba toyo tyang, ko sɛ̌ Dagwi Darwey a ha yi na me wɛt.” Ko a yâng bemat de ba tula hɛn, “Yin ye bam a ha hom wɛt!”
Ahap a ku e Ramɔt
29Ahap, gbɔng gwɔ̀m Israyɛl, tanga Yɛhɔshafat gbɔng gwɔ̀m Yuda, ba hwɔlɔ a bemât como mɛn gwong vɔk e de como e Ramɔt e Gileyat. 30Gyam na yɛn a sogo vɔk e de como mo, Ahap a ha a sa mɛ Yɛhɔshafat, a ye, “Ma rɔda doyo me, na me tɛ́ me sede gwining e ji bemât como, ko hwô tɔrɔ hwo na yɔ̀m negwɔm mō.” Ano de Ahap a doyo hɛ, a tɔrɔ hɛ na pyɛ̂ como zɔng, ba kyè vɔk e de como mo.
31Gbɔng gwɔ̀m Sirya a ga kana nɔ̂ng bemât nuyel bekyɛkyɛ̂ bedwa como mɛ kuru batat na vɛ beba (32) nu, yɛn a kwon ra mwat hwak wɛt, sɛ̌ gbɔng gwɔ̀m Israyɛl. 32Yaga ano, jeng de yɛn a di Yɛhɔshafat, yɛn a bare, a sé gbɔng gwɔ̀m Israyɛl, ko yɛn a doyo, na be hwo e ra yɛ. Ko jeng de a pɛl sekun, 33yɛn a pere wɔ̀ tɔk, a sé gbɔng gwɔ̀m Israyɛl wɛt, yɛn a tik nà hwo e ra yɛ.
34Ko mwât comô Sirya hwak a ta kwet kpɛɛ zɔng, ko kwet o gwa kwey e tê pyɛ̂ comô Ahap, gwa wɔ toro hɛ. A hanat, “Ba ga mǎ me!” A yâng mwât hwɔlɔ̂ kyɛkyɛ̂ dwa mɛ, a pat ɛ yi e kwɔn o.
35Jeng yane, como mo ya fes. Ba gyepes Ahap e ji kyɛkyɛ mɛ, e bɛrɛng BeSirya. Nemi mɛ na lusha hɛ, na kyiri jî kyɛkyɛ mo, ko nahywegelek, a ku. 36Jeng de gwi gwa sé kyè wɔ gaba, bemât nuyel comô BeIsrayɛl ba tɛ̀, be mok, be tē, “Kawɛ mwat a toyo vɔk e bak vwel mɛ na pomo mɛ!”
37Ano de Gbɔng Gwɔ̀m Ahap, a ku. Ba jut revin mɛ wɔ e Samariya, ba lɛrɛ rɛ e hwomo. 38Ba kus kyɛkyɛ̂ dwâ como mɛ e didêng Samariya, ko bevu ba lɛlɛ nemi mɛ, bedebeves be kurus hɛn e kwɔn o arɔng, tyɛng sede remo de Dagwi Darwey a ga kana ha.
39Bwang pyɛ́ de Ahap a ra, mwa na lɔ gwɔ̀m de a lɔk, na a to tɔrɔ hɛ̄ na yìn gbin de ba tsep, tanga bapomo de a dul na bejwâ-pomo, ba jɛk yɛ e Bwok-basa Pyɛ̂ Bare yê Begwɔ̀m Israyɛl. 40Jeng de Ahap, gbɔng gwɔ̀m Israyɛl, a ku, ba lɛrɛ hɛ, ko hwey mɛ Amasiya a re negwɔm e to mɛ.
Yɛhɔshafat a re negwɔm Yuda
(2Neha 20:31—21:1)
41Yɛhɔshafat Asa a hwo re negwɔm Yuda e shey hê naas de Ahap a sè re negwɔm Israyɛl. 42A vɔk neshey kuru batat na nɛ netungun (35), ko a re negwɔm o yi e Yɛrusalɛm neshey kuru baba na nɛ netungun (25). Dē mɛ Azuba a sè hwông Shilhi. 43A ra pyɛ́ de ya jam a Dagwi Darwey, sede remo de da mɛ, Asa, a kana ra. Ko a ka gangas nekwɔn sekwit wɛt, yaga ano, bemat ba re nuyel, be ragas sekwit, be nása ɛ nenɔrɔ̂ yas mɛn. 44Yɛhɔshafat a sè sangâl netyang na gbɔng gwɔ̀m Israyɛl.
45Bwang pyɛ́ de Yɛhɔshafat a ra, mwa na cōmo de a to tanga wɛng de a bɛrɛng, ba jɛk yɛ e Bwok-basa Pyɛ̂ Bare yê Begwɔ̀m Yuda. 46A ro bwang bejwang bemat, beras na beha, vemo de bà ragas tomong ves e nekwɔn sekwit, vemo de da mɛ, Asa, a kana tɛt ɛ.
47E jeng o, vwêl Ɛdɔm ha kana vɔk gwɔ̀m wɛt, ko ba vɔk mwât bɛrɛng hɛn zɔng.
48Yɛhɔshafat a tɛ̀, be yong begbɔng bedwa-nshi, na be wɔ hashe a yɛ dyam shinang e vwêl Ofir. Ko ba ka ra fwom o wɛt, yaga gwogul gwa kwɔrɔs vɛ bagat na Ɛziyɔn-Gɛbɛr. 49Amasiya, gbɔng gwɔ̀m Israyɛl, a nɔng bemât fwôm, bedwa-nshi mɛ, na be ra fwom tanga vê Yɛhɔshafat, ko a kyɛ́ ɛ.
50Yɛhɔshafat a ku, ba lɛrɛ hɛ e sak begwɔ̀m e Repomô Davit, ko hwey mɛ Yɛhɔram a re negwɔm e to mɛ.
Ahaziya a re negwɔm Israyɛl
51Ahaziya Ahap a hwo re negwɔm Israyɛl e shey hê kuru na hɛ taama de Yɛhɔshafat a sè re negwɔm Yuda, ko a re negwɔm o yi e Samariya neshey neba. 52A ra banɛn e nuyel Dagwi Darwey, yaga a raa negwɔn neves da mɛ tanga neng mɛ, na ne Yɛrɔbɔwam de a tɛ̀ BeIsrayɛl, be ra banɛn. 53A re a Baal fongol, a tɛ̀ shôm Dagwi Darwey, Dagwî Israyɛl ya sogo, tyɛng sede remo de da mɛ à ra.