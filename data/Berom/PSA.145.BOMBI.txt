Dagwi Darwey a sé wo nerat
Lwɛlɛ̂ somô Davit
1Mê ha hâ gbɔng nerey mo a Dagwi, gbɔng gwɔ̀m hom,
mê somo reza mo gbak-gbak.
2Kahɛ tuk mê somo hwo;
mê somo reza mo nesheneshey.
3Dagwi Darwey a sé wo nerey,
tik be somo hɛ yɔkyɔk,
nerey mɛ na dal gâp mara.
4Bê somo tomong mo yi e zamang hemo wɔ e hek,
bê ha gbɔng tomong mo.
5Mê ha e ra gbɔng nedyɛt nerat mo,
na e ra tomong mo ve langat.
6Bê ha e ra tomong mo ve bengyip,
mê ha gbɔng nerey mo.
7Yɛn ê ha pyak e ra nerat mo,
bê ra lwɛlɛ e ra tsak o mo.
8Dagwi Darwey a sé wo nerat, wo toshô reyɔm.
E ra shom ziri wɛt,
ko e dura a bemat nerat mɛ ding-ding.
9E dura nerat na mwa bemat,
nemwishish mɛ na sé e ra mwa yông vɔ mɛ.
10À Dagwi Darwey, mwa pyɛ́ de hwà yong yê somo hwo,
mwa vemo de ba ga nɔng bato mɛn na hwo bê somo hwo.
11Yɛn ê ha e ra gbɔng nerey segwɔm mō,
bê ha e ra reto mo;
12na be dura mɛ gbɔng tomong mo e ji bemat,
na gbɔng nerêy nedyɛt nerât segwɔm mo.
13Segwɔm mo sa sé gbak-gbak,
kwɔ̂n rê negwɔm mo ha sé wɔ e mwa nezamang.
14Dagwi Darwey e gyep mwa vemo de be tē bugurɛk,
e sogo na vemo de ba ga gaba.
15Mwa pyɛ́ de hwà yong ye bɛrɛng a hwo,
hwô nɔng yɛ pyɛ̂ re e jeng o;
16Hwo nɔ̂ng yɛ washak,
hwo re na kayɛ pyɛ cen sɛ̌ ya sirik.
17Dagwi Darwey e ra tsak o e mwa begwong mɛ,
e ra tsak o e mwa pyɛ de e ra.
18A sé bagat na mwa vemo de be yila e ra yɛ,
na mwa vemo de be yila hɛ na tsak o.
19E nɔ̂ng vemo de be sap ɛ pyɛ́,
e wok tosho mɛn, e sey ɛn.
20E dul mwa vemo de ba tɛ̀ yey na yɛ,
e wey na mwa vê neves.
21Mê somo Dagwi Darwey,
tik mwa yông vɔ mɛ be somo reza mɛ gbak-gbak.