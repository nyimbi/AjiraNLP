Ba tɛ̀ Yɔwash a tɛ́ ɛ gbɔng gwɔ̀m Yuda
(2Gwɔ̀m 11:4-16)
1E shey hê netaama, Yɛhɔyada a di a sé naka na a ra pyɛ cak. A wuna hɛ na bemât nuyêl como betungun, yɛn à Azarya Yɛrɔham, na Ishmayɛl Yɛhɔhanan, na Azarya Ɔbɛt, na Maaseya Adaya tanga Ɛlishafat Zikri. 2Yɛn a kyě kyè e mwa bapomô Yuda, be tula BeLevi yi e mwa bapomo mo, na bedâ ruhûp BeIsrayɛl vey e Yɛrusalɛm.
3Yɛn a tula hɛn mwa e Gbɔng Duk Re Fongol, ko yɛn a wuna hɛn na sira na Yɔwash hwêy gwɔ̀m. Yɛhɔyada a yang ɛn, “Hwêy gwɔ̀m a hemo! Tik na he re negwɔm, sede remo de Dagwi Darwey à vo nu e ra nèy Davit. 4Pyɛ de yin ê ra a yet ngan: Sede yin, bepiris na BeLevi, yin a ba vêy fwom Tuk Shábat, gas in bagyɛng batat, regyɛng rining rê bɛrɛng ruhup, 5rê neba rê bɛrɛng lɔ gwɔ̀m, ko rê netat rê bɛrɛng bak Ruhup Jɔt Nshi, ko bwang bemat o mwa bê ba tula hɛn e nelalâ Gbɔng Duk Re Fongôl Dagwi Darwey. 6Bê tik mwat hwak a yel e beduk Gbɔng Duk o wɛt sɛ̌ tɔ bepiris tanga BeLevi de ba vɔk fwom tuk o. Yɛn ê tɔk yel a remo de ba ga kana tik ɛn jaram yaga fwôm Dagwi. Ko a sé gbing-gbing na bwang bemat o mwa be gyeng pyɛ de Dagwi Darwey a ga kana misang. 7BeLevi bê gwɔrɔ gwɔ̀m o, na celes bewal mɛn e vɔ. Kawɛ mwat de a vey bagat na yɛn ko be mɔrɔ hɛ. Yɛn ê kyě kyɔkɔs gwɔ̀m o e kahɛ kwɔn de ê kyè vɔk ɛ.”
8BeLevi na mwa BeYuda ba raa pyɛ de Yɛhɔyada a nɔng ɛn nu, ko kawɛ a vey na bemât fwom mɛ — vemo de be vêy fwom Tuk Shábat na vemo de be yɛnɛ mwɛn Tuk Shábat o arɔng, yaga Yɛhɔyada piris e tik regyɛng o rehak sana fwom wɛt. 9Yɛhɔyada a nɔ̂ng bemât nuyêl como bebara, na beruga berey o na besɛl o de bá kana sè vê Gbɔng Gwɔ̀m Davit, vemo de bá tik e Gbɔng Duk o. 10A tɛ̀ bemat o be tumal na celes bewal mɛn e vɔ na be gyeng mɛ gwɔ̀m o, yi e bak rwa batîn Gbɔng Duk o vɔk e bak rwa bato mo, ba gwɔrɔ mɛ gàgbang rangâs yas, na lɔ mo mwa burang. 11Ano Yɛhɔyada a nusu na Yɔwash e majey. A tɛ̀ a yɛ kpîn negwɔm e rato, a to nɔng ɛ bwok-rwang badu negwɔm e vwɔ mɛ. Ano kwong ba shushu Yɔwash na něy, na a tɛ́ ɛ gbɔng gwɔ̀m, ko ba moklo ba ye, “A ga tɛ́ ɛ gbɔng gwɔ̀m!” Bemat mwa ba tē, “Neken gbɔng gwɔ̀m ne ros!”
12Ras de Ataliya, gbɔng gwɔ̀m hwā a wok lwɛ́lɛ bemat de be kyě tele, be somo gbɔng gwɔ̀m, a vɛ̌ kyè vɔk e Gbɔng Duk Re Fongôl Dagwi Darwey na bemat o. 13Jeng de a ye ganga, ko a di gbɔng gwɔ̀m e tumal bagat na swesêk duk e rwi Gbɔng Duk o, tyɛng na negwɔn de begwɔ̀m be raa. Bemât nuyêl bemât gyeng tanga bemât pɛsɛ̂l bezing, mwa bemât vwel o ba sé mok yaga yey pyɛng, ba sé ra lwɛ̄lɛ, be pɛsɛl bezing. Ataliya a vɛ̌ hama gworugu mɛ yaga lashê yey, a mok, a tē, “Sógo nehywɛ! Sógo nehywɛ!”
14Yɛhɔyada a simo be mɔrɔ Ataliya e majêy Gbɔng Duk o wɛt. Yaga ano a nɔ̂ng bemât nuyel como nu, be jut ɛ yi e tê bemât gyeng o, ko kawɛ mwat de a simo a sey ɛ́, yɛn a mɔrɔ hɛ. Piris o a ye, “Yin mɔrɔ hɛ e Gbɔng Duk Re Fongôl Dagwi Darwey wɛt.” 15Ano yɛn a vo ɛ, ba kyè na yɛ vɔk e bak Ruhup Bedwa gwô lɔ gwɔ̀m, ko ba mɔrɔ hɛ e hwomo.
16Yɛhɔyada a tɛ̀ Gbɔng Gwɔ̀m Yɔwash tanga bemat be wuna hɛn na sira na Dagwi Darwey, yɛn a rɔda sangal vê Dagwi Darwey e ngamo nuyel. 17E bama mo yɛn mwa ba wɔ́ e gbɔng duk rê fongôl Baal ko yɛn a bugut wɛ hywiri. Yɛn a gangas nekwɔn rangâs yas Baal mwa na pyɛ̂ sekwit mɛ, ko yɛn a mɔrɔ Matan, piris Baal e nuyêl nekwɔn rangâs yas. 18Yɛhɔyada a tik tom Gbɔng Duk Re Fongôl Dagwi Darwey e vɔ bepiris tanga BeLevi, yɛn vemo de Davit a kana nɔng ɛn reto e ra tom o, na yɛn a kyě rangas nenɔrɔ detidetu vɔk na Dagwi tyɛng na pyɛ de bá jɛk e ji Badu de Mose á nɔng ɛn. Yɛn a to vɔk reto e ra râ lɛlɛ na nzem yey pyɛng detidetu de Davit a nɔng nu be ragas. 19Ano arɔng, Yɛhɔyada a tɛ̀ bemât gyeng rùhup Gbɔng Duk Dagwi Darwey, be dul kawiwɛ yerê mwat de a sé ligis sana yel yaga râ kayiyɛ yerê pyɛ.
20Yɛhɔyada, na bemât nuyêl como, na bemakûk BeIsrayɛl, na bemât nuyêl fwôm negwɔm, na mwa bemât vwel o na yɛn a tá gwarwang wɔ̀ kyɔk gbɔng gwɔ̀m o yi e Gbɔng Duk Re Fongol vɔk e lɔ gwɔ̀m. Yɛn a yel e lɔ gwɔ̀m o e rwi bemât gyeng, ko gbɔng gwɔ̀m o a wɔ̀ sangal e ra gwofwa negwɔm. 21Mwa bemât vwel o ba vɔk yey pyɛng. Ko gbɔng repomo mo ra tɛ́ ɛ yaang, e bama de ba ga mɔrɔ Ataliya.