Asa gbɔng gwɔ̀m Yuda
1A vane ano, Abiya a wɔ̀ sɛ̀ beda mɛ ko ba lɛrɛ hɛ e gbɔng repomô Davit. Sɔ mɛ Asa a re negwɔm o e to mɛ. E jeng mɛ sevwel o sa sǎ tyang neshey kuru. 2Asa a ra pyɛ́ de ya sé ryat ko ya sé tyɛng e bayîs Dagwi Darwey, Dagwi mɛ. 3A paa nekwɔn nása nenɔrɔ̂ yas ne bedagwi beduk, na ne berahwol, a kwɔrɔs sesêk sekwit ko a kpɔgɔm swesêk Ashera, ci hwā mo. 4A nɔ̂ng BeYuda nu na be jama Dagwi Darwey, Dagwî bedabeda mɛn, na yɛn a gyeng badu na nu mɛ. 5A gangas yi e mwa bapomô Yuda nekwɔn pyɛ̂ sekwit ne berahwol na ne rangâs pyɛ̂ nesang hyɔɔlɔl mɛn. Ko segwɔm o mwa sa sangal tyang e nɛn mɛ. 6A lɔk bapomo de ba gwɔrɔ vɛ e Yuda jeng de vwel o ha sé tyang. A tó como e neshey nane mo wɛt, yaga Dagwi Darwey a nɔng ɛ sangal tyang. 7A yang BeYuda, “Tik na wot a lɔk bapomo vemo, na wot gwɔrɔ vɛ na bejwa tanga tyɔ́n, na rùhup tanga ri manas o. Vwel o ha rɔngɔl mot yaga wot a jama Dagwi Darwey, Dagwi mot. Wot a jama hɛ, ko yɛ a ga nɔng sangal tyang e kahɛ hagat.” Ano yɛn a lɔk ko ba sɛ̀ nedanerey. 8Asa a vɔk bemat como gu naga batat (300,000) e vwêl Yuda, ko yɛn a vɔk beruga berey o na bebara. E vwêl Bɛnyamin ba vɔk bemat o gu naga baba na gu kuru rwit (280,000) de ba vɔk beruga na begbang, mwa hɛn ba sé besuga.
Asa a re BeEtiyopya
9E bamâ jeng yane, Zɛra wo Etiyopya a nusu como na BeYuda na bemât como miliyɔn gwining (1,000,000), na bekyɛkyɛ̂ bedwa naga betat, a vey wul repomô Maresha. 10Asa a nusu na a man na yɛ, ko mwa hɛn ba tɛ̀ bagyɛng como mɛn e nɛk Zefata bagat na Maresha. 11Asa a hwo ra a Dagwi Darwey, Dagwi mɛ won, a ye, “À Dagwi Darwey, hwó tɔk sɛlɛ bemât como de ba sé tyɔng sana gap tyɛng, na vemo de ba sé hyɔt na gap arɔng. Áaa à Dagwi Darwey, Dagwi mot, sɛlɛ hot a remo, yaga wot e tɛ̀ gap mot e ra hwo, a sé e ji reza mo de wot a vêy como e ra gbɔng regyɛng remo. À Dagwi Darwey, hwo wɛ à Dagwi mot. Gâp mwasi hê tɔk di wɛng e ra hwo wɛt!”
12Ano kwong, Dagwi Darwey a re BeEtiyopya e nuyêl Asa na BeYuda, ko BeEtiyopya mo ba tele. 13Asa na bemât como mɛ ba ro ɛn pere wɔ e Gerar. BeEtiyopya mo ba kushu tyɔng wɛt, yi ano yɛn a to dal sede regyɛng bemât como wɛt, yaga Dagwi Darwey na bemât como mɛ ba kpɔgɔm hɛn hywiri. BeYuda ba hashe kǔs pyɛ̂ jugu. 14Yɛn a re mwa bapomo de ba gwɔrɔ Gerar, yaga bengyip Dagwi Darwey ba hwo e ra yɛn. Yɛn a jugu mwa bapomo mo, yaga pyɛ̂ jugu ya sè sizɔng e ji vɛ. 15Ano arɔng, yɛn a wɔ̀ hwo bǔk bemât yas, ko yɛn a hashe kara vyēl na bemaryat vit à yere mo. E bama mo yɛn a to ɛn vɔk e Yɛrusalɛm.