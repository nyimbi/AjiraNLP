Mose na Aharon e nuyêl Farawo
1Ano kwong, Mose na Aharon ba wɔ́ na Farawo, ba ye, “Dagwi Darwey, Dagwi wo BeIsrayel, a ye: Hala bemat hom be kyè, na be wɔ̀ ra a me nzem e hey.”
2Ko Farawo a ye, “Dagwi Darwey, yɛ à wà, de mê wok ha mɛ, na me hàla BeIsrayɛl be kyè arɛt? Ma tɔk ɛ wɛt, ko mê tik BeIsrayɛl be kyè wɛt!”
3Mose na Aharon ba ye, “Dagwi wo BeIbrani a ga dura tó mɛ na wot. Simo a wot, na hwo tik ot, wot kyè kwɛngɛl pɔlɔ tat wɔ e hey, na wot wɔ̀ nása a Dagwi Darwey, de a sé Dagwi mot nenɔrɔ̂ yas, yaga na a kwon wey na wot na tumbang kɛ na como wɛt.”
4Ko Farawo a yâng Mose na Aharon, “Yaga sɛ́ de yin e simo dul bemat nà ra fwom mɛn arɛt? Ra in pyɛ de ya sé myin! 5Nepyak min na ga dal ne BeMisra, ko a remo yin e simo yɛn a tumal nà ra fwom a!”
6E tuk hining o, gbɔng gwɔ̀m a nɔ̂ng bemât nuyêl BeMisra de ba tá BeIsrayɛl e yel, tanga BeIsrayɛl vê bɛrɛng fwôm bemɛn redu, a ye, 7“Yin to nɔngɔs hɛn cugul, na be dak mɛ̀ bagat bwos wɛt! E ngamo nuyel, tik na yɛn a wɔ̀ tula cugul o pyɛ mɛn! 8Ko nepyak bagat bwos de be dak kahɛ tuk, nê sè tyɛng ano, yin tɛt nɛ ko tyɔng wɛt. Yɛn a sé beriri zɔng; yaga ano de be tosho wɔgɔ, me tik ɛn, na be wɔ̀ nása nenɔrɔ̂ yas vɔk na Dagwi mɛn. 9Gwɛ̌ hin a yɛn nedirîk fwom, tik ɛn be ku ɛn ɛ, ko yin tɛ̀ betong na neha bɔs wɛt.”
10Ano de BeMisra de ba ta BeIsrayɛl e yel, tanga BeIsrayɛl de yɛn a sé bɛrɛng fwôm bemɛn o ba kyè wɔ̀ ha a BeIsrayɛl, ba ye, “Wok in pyɛ de gbɔng gwɔ̀m a ye: Ba rɔda nɔng in cugul ko tyɔng wɛt. 11Yin wɔ̀ jāma a tó min cugul kagwa de yin a tɔk sɛ̀ yɛ, ko vit a pyɛ de bê tɛt ɛ e ra nepyak fwom de yin a kana ragas.” 12Ano, BeIsrayɛl ba shara hɛn e mwa sevwêl Misra, na be wɔ̀ tula rúrùk sɔng e to cugul. 13Ko BeMisra de ba ta ɛn e yel, ba midra a BeIsrayɛl, ba yang ɛn, “Ra in nepyak fwom tyɛng sede jeng de bá kana nɔngɔs hin cugul.” 14BeMisra mo ba dak BeIsrayɛl vemo de Farawo a tɛ̀, na be bɛrɛng fwôm bemɛn, ko yɛn a rangal hɛn, “Yaga sɛ́ de yin a sila nepyak bagat bwos de ba ha a yin wɛt ɛ? A sè nayos ano, ko yunung a to sé ano arɔng.”
15E bama mo, bemât nuyêl bɛɛ̀ fwôm BeIsrayɛl ba wɔ́ na Farawo, ba tosho a yɛ, ba ye, “Yaga sɛ́ de hwà ra ano na bemât fwom mō arɛt? 16Vit, be to sɛlɛ hot na cugul wɛt, ko mwa ano be simo, wot dak bagat bwos! Ko di, be dakas hot, ko nɛn o ha sé mot wɛt, e hê bemat mō!”
17Farawo a toyo a yɛn, a ye, “Yin a sé beriri, yin e simo ra fwom wɛt! Pyɛ ma yane de ya tɛ̀, yin e tē, me hàla hin, na yin wɔ̀ nása nenɔrɔ̂ yas vɔk na Dagwi Darwey. 18Remo, to in vɔk e kwɔ̂n fwom min! Bê nɔng in cugul wɛt, ko yin a rɔda dak nepyak bagat bwos de ba ga kana yɛrɛ a yin!”
19Jeng a yane de bemât nuyêl BeIsrayɛl ba yel e reyɔm, yaga redu de ba yang ɛn, yɛn a tɛt nepyak bagat bwos de be ragas kahɛ tuk wɛt. 20Jeng de yɛn a tik lɔ Farawo, ba wɔ̀ sɛ̀ Mose na Aharon, ba sè gyeng ɛn. 21Ko yɛn a yâng Mose na Aharon o, “Tik na Dagwi Darwey a di pyɛ de yin a ra, na a tabak hin. Yin a ga tɛ̀ a wot nemi neves na Farawo na bemât badu mɛ. Yi ano, yin a ga nɔng ɛn gwong, na be wey na wot.”
Dagwi a sira, ê pat bemat mɛ
22Mose a doyo vɔk na Dagwi Darwey, a ye, “À Darwey hom, yaga sɛ́ de hwà vey na reyɔm remo e ra bemat mo arɛt? Yaga sɛ́ de hwà ká hwo tomo me ɛ? 23Yimo jeng de ma vey na Farawo, na me ha na yɛ e ji reza mō, a ga gwɛ̌ dura a bemat vemo neves zɔng, ko hwà ga ka sey bemat mō mo wɛt!”