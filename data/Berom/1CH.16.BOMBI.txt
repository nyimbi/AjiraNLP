1Yɛn a vey na Kundung Wuna-na-Sira Dagwi o ko ba tɛ̀ gwɛ e buk de Davit a ga kana yong yaga gwɛ. Ano kwong, yɛn a nása nenɔrɔ yas de be rangas tanga nenɔrɔ wuna nesa vɔk na Dagwi. 2E bama de Davit a ga yɛnɛ nása nenɔrɔ nane, a tɛ̀ a bemat o nerat e ji reza Dagwi Darwey. 3Ko a nɔng kawɛ rwas na hwā e ji BeIsrayɛl regat kpam-tuk, na cɛk namâ rangas, tanga nèy anap de ba shumung.
4Davit a tɛ̀ behak e ji BeLevi be ra fwom Dagwi Darwey, Dagwi BeIsrayɛl e nuyel kundung o, yɛn a ra won, yɛn a feng, ko yɛn a somo hɛ arɔng. 5Ba tɛ̀ Asaf a sè mwat nuyel mɛn, ko Zɛkarya à mwat sɛlɛ mɛ. Bemat râ yōm à Yɛyɛl, na Shɛmiramɔt, na Yɛhiyɛl, na Matitiya, na Ɛliyap, na Bɛnaya, na Ɔbɛt-Ɛdɔm tanga Yɛyɛl. Asaf a ra lwɛlɛ na bapey lwɛlɛ, 6ko Bɛnaya na Yahaziyɛl bepiris yɛn a dopse pɛsɛl bezing kayɛ jeng e nuyel kundung o. 7E tuk a hane de Davit a pere nɔ̂ng Asaf na besa fwom mɛ BeLevi fwom ra lɛlɛ̂ somô Dagwi Darwey.
Lwɛlɛ somô Dagwi
(Lɛlɛ 105:1-15; 96:1-13; 106:47-48)
8Feng in a Dagwi Darwey,
moklo hin mwat de a sé,
há in e ji yére bemat jey tomong mɛ!
9Rá in a yɛ lwɛlɛ, dak in a yɛ yōm,
há in mwa pyɛ̂ langat de a ga ra!
10Dak in kaa na Dagwi wo jɛrɛ,
tik neyey vemo de be re a Dagwi Darwey fongol ne pɛngɛ.
11Wɔ́ in na Dagwi Darwey, yaga a sé wo reto,
jama hin hɛ kayɛ jeng.
12-13À yin yére Abraham, sam Dagwi,
à yin yére Yakɔp, de Dagwi a kasa,
bàre hin tomong langat de a ga ra,
bàre hin pyɛ̂ bes mɛ na shɔt de a ga yɛrɛ.
14Dagwi Darwey yɛ wɛ à Dagwi mot,
Badu mɛ be ra jey mwa.
15E ye bam à wuna-na-sira mɛ gbak-gbak wɛt,
e gyeng nu de a nɔng a nezamang gu.
16Sira mɛ de a wuna na Abraham,
de a ra a Yishak na sira arɔng.
17A to ha a Yakɔp e ra hɛ na he tɛ́ ɛ redu,
a nɔ̂ng Israyɛl hɛ na he nàra gbak-gbak.
18A ye, “Mê nɔng o sevwel Kanaan,
hê sè nap mo, hwo tanga yere mo.”
19E jeng o, yɛn á sè pyak wɛt,
bá sè hyehyet zɔng, bá sè sangâl rekyen e vwel o.
20Ba kyě rini yi e yére bemat jey vemo vɔk e vere,
yi e segwɔm hak vɔk e hak.
21Mwa ano, Dagwi Darwey a tik mwat hwak
a midra a yɛn wɛt,
a hwɔtɔ a begbɔng gwɔ̀m betong yaga yɛn.
22A ye, “Yin kwon ra bemat hom de ma ga tik jaram,
kɛ yin mǎ bezarap me wɛt!”
23Rá in a Dagwi Darwey lwɛlɛ, à yin bemat jey mwa!
Kahɛ tuk, mok in yɛgɛt yat wɔgɔ, “A ga sey ot!”
24Há in e ji yére bemat jey mwa gbɔng nerey mɛ,
mok in e ji bemasi mwa pyɛ̂ bes mɛ!
25Dagwi Darwey a sé gbɔng o,
a vey na be nɔng ɛ nerey ding-ding,
be sap ɛ e ra cī mwa.
26Mwa yére dyuk yé re a pyɛ́ de ba yong fongol,
ko Dagwi Darwey yɛ wɛ a yong lagwi.
27Gbɔng nerey na nedyɛt gbɔng nerat mɛ na gwɔrɔ hɛ,
reto na gbɔng nerat ne sila duk re a yɛ fongol.
28À yin yére bemat jey mwa,
somo hin gbɔng nerey na retô Dagwi Darwey!
29Nɔng in hɛ nerey de na jam yaga yɛ!
Vey in na nenɔrɔ min, yel in mɛ e lalâ Gbɔng Duk mɛ,
Yɛ a sé wo jɛrɛ. Ré in a yɛ fongol
jeng de ê dura nedyɛt gbɔng nerat mɛ!
30Vow in e nuyel mɛ, à yin bemat jey mwa.
Mok in à yére bemat jey mwa wɔgɔ,
Dagwi Darwey a sé gbɔng gwɔ̀m!
Jey ya tumal gak, vit à pyɛ cak de yê dikta yɛ.
31Tik lagwi wo vɔk yey pyɛng,
tik jey ye rɛ̌ na nzem.
Há in a yére bemat jey mwa wɔgɔ,
“Dagwi Darwey a sé re negwɔm.”
32Tik gworep na kayɛ pyɛ e ji gwɛ be wus!
Tik na hiri na kayɛ pyɛ de ye ras e ji vɛ be mok lwɛlɛ!
33Ano, batin cɔ́gɔt rehwot bê ra biibi,
yaga Dagwi Darwey e kyè vey re negwɔm e ra jey.
34Feng in a Dagwi Darwey yaga a sé rwat;
tɛ̂ yey mɛ ha sé gbak-gbak.
35Sey ot, à Dagwi Darwey, Dagwi mot!
Tula hot yi e yére dyuk
na wot somo hwo, wo jɛrɛ,
na wot dak kaa e somo mō mó.
36Bē somo Dagwi Darwey, Dagwi BeIsrayɛl
yi e susu mo vɔk e nuyel gbak-gbak!
Bemat mwa ba ye, “Ano”, ko ba somo Dagwi Darwey!
Re a Dagwi fongol e Yɛrusalɛm na Gibɛyɔn
37Davit a tɛ̀ Asaf na begwa mɛ e nuyel Kundung Wuna-na-Sira Dagwi na yɛn a ragas fwom e hwomo kayɛ jeng, tyɛng na pyɛ de be simo be ragas kahɛ tuk. 38A to tɛ̀ Ɔbɛt-Ɛdɔm Yɛdutun tanga bemat yi e ruhup mɛn, yɛn kuru batyiimin na vɛ rwit (68) be sɛlɛ hɛn na fwom o. Ba to nɔ̂ng Ɔbɛt-Ɛdɔm na Hosa fwom gyeng rùhup repomo arɔng.
39A to tɛ̀ Zadɔk piris tanga besa fwom mɛ be ragas fwom e kwɔ̂n sangal Dagwi Darwey e rahwol de wa sé e Gibɛyɔn. 40Kanɛ nagasi na nahywegelek yɛn e nása nenɔrɔ̂ yas de be rangas burang tyɛng na pyɛ de ba jɛk e Bwok-basa Badu de Dagwi Darwey a nɔng BeIsrayɛl. 41A tɛ̀ Heman, na Yɛdutun na bwang behak de ba kasa na baza mɛn be dopse feng a Dagwi Darwey yaga e tɛ̀ yey na bemat mɛ nesheneshey. 42Ko a sé e Heman tanga Yɛdutun o de ba vɔk fwôm pɛsɛl bezing, na bapey lwɛlɛ tanga pyɛ̂ lwɛlɛ mo cak de be ragas e jeng lɛlɛ̂ sómo Dagwi. A sé e nèy bewen Yɛdutun o de be gyeng rùhup repomo. 43E bama pyɛ́ yemo mwa, kawɛ mwat a kyè wɛrɛ, ko Davit a wɛrɛ arɔng, na a wɔ̀ tɛ̀ a belɔ mɛ nerat.