1Siring wo tɛ̀ a mwat shɛgɛsh byɛs na râ yol,
mwat de siring wa tɛ̀ ɛ a ye rɛng a sé tɔn.
2Shom pyep gbɔng gwɔ̀m ya sé sede lúlum gukum,
kawɛ de a tɛ̀ ɛ a wok shom e bidɛ neken mɛ.
3A sé pyɛ nɔ̂ng nerey na mwat a tele hɛ yol,
ko kawɛ tɔn e simo tô cuna.
4Riri e how cap naswigi wɛt,
e masa yis nahywɛp vit a pyɛ.
5Barê mwat hwak ha sé ciwil sede gworep,
ko mwât tɔ́k-tsik ê pat hɛ yi e yey mɛ.
6Bemat pyak be ha e ra tsak tɛ̂ yey mɛn,
ko mwât tsak o, wà e tɔk sɛ̀ ɛ arɛt?
7Mwât necik de e kyè e gwong tyɛng,
nèy mɛ nê sè vê wɛng.
8Gwɔ̀m e ra gwofwa shɔt,
a tɔk gas pyɛ vyes na yat o.
9Wa ê tɔk ye, “Ma ga tɛ̀ yey hom haalal,
ma sé jɛkjɛk yi e banɛn hom a?”
10Pyɛ̂ masa yê mɔt na yê kwɛlɛng,
mwa yɛ ya sé pyɛ̂ byɛm-byɛm e nuyel Dagwi Darwey.
11Ka hwêy mwa, be tɔk hɛ yi na tomông hɛ,
sede negwɔn hɛ na sé naka na sé cik arɔng.
12Betong wok na bayîs bɛrɛng,
Dagwi Darwey a ga yong vɛ mwa.
13Hwó simo wɔ̂ nevwa, hwô ba tɛ́ o pwɛng,
sogo, na hwo ra fwom, ko hwô vɔk pyɛ̂ re pyak.
14Mwât sey e tē, “Ya sé ryat wɛt ya kat dyām!”
ko jeng de a ga sey, e dak kaa wɔgɔ ya sé lɛgɛm.
15Dyam shinang ya sé, na dyengerê dyām pyak,
ko nû tɔk ha sé dyéngere ryat sizɔng.
16Mwat winde e vo nu na a tumal a kwɛnɛt e hwɔpɔ,
gbing-gbing na be vɔk pyɛ́ mɛ e selek sɛ̌ jeng de ba tala badu mo.
17Pyɛ̂ re de mwat a sɛ̀ e gwông kwɛlɛng ye ta,
ko e bama jeng nu mō he tangal bazɛk.
18Kayɛ pyɛ yong de bé vo ɛ redu ye ta to,
na myak mwât netsitsɛng hwô to como.
19Yɛ womo de e kyě ra ryɔgɔt, e paa nesang,
yaga ano hwo ra nesa na yɛ wɛt.
20Sede mwat e mok a da mɛ kɛ neng mɛ gawey,
bê rimi kywa-kya neken mɛ ko ê sè e lwil tíbit.
21Pyɛ̂ nedanelɔ de ba pere sɛ̀ dey-dey e susu mo,
e yɛnɛ mo ye vɔk nerat wɛt.
22Hwo kwon ye wɛt, “Mê tala neves”,
tik a Dagwi Darwey, ko yɛ ê sɛlɛ hwo.
23Dagwi Darwey e simo bemât mɔt e masâ pyɛ́ wɛt,
ko pyɛ̂ mwa yê bɔs ya sé pyɛ̂ byɛm-byɛm na yɛ.
24Kwɛngɛl mwat gwa sé yi na Dagwi Darwey,
ko yi e rɛ̌ de mwat ê tɔk gwong mɛ ɛ?
25A sé segun na mwat a ha vòrot: “A sé pyɛ jɛrɛ”,
na a de bare e bama de a ga vo nu.
26Gwɔ̀m de a vɔk netsitsɛng e tabak bemat beves,
sede be wolom pyɛ̂ yeneng.
27Gabik mwasi à kywa-kya e vwɔ̂ Dagwi Darwey,
e jut hɛ na a jama báre de ha sé e ji mɛ.
28Tsak tɛ̂ yey na tsak o ne gyeng gbɔng gwɔ̀m,
ko gap gwofwa sangal mɛ à tsak tɛ̂ yey.
29Nerêy bebot bemat à gap mɛn,
ko pyɛ kaà bemakuk à shɔlɔ.
30E dák de he yishing mwat yi e neves,
ko zining wo tɛ̀ ɛ e jimo-jimo haalal.