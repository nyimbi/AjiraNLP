Won yaga sɛlɛ
Lwɛlɛ yaga ruhûp Kora de gwo rɔgɔm. Gwá sè e vwɔ̂ mwât kyé na lɛlɛ.
1À Dagwi, bedabeda mot bà ga ha a wot,
wot à ga wok na betong mot,
gbɔng pyɛ́ de hwà ra a yɛn e jeng mɛn.
2Hwo pyɛ mo, hwà ró yére bemât jey,
hwà tɛ̀ bemat mō e ji vwel mɛn.
Hwà tabak yére mo,
ko hwà tɛ̀ bemat mō be sɛ̀ nerat.
3A sé na bewal mɛn de ba re mɛ̀ vwel o wɛt,
ba re hɛ na gâp to mɛn arɔng wɛt.
Ko ba re hɛ yi na gbɔng reto mō,
yaga hwà sè tanga yɛn, ko hwà tɛ̀ yey na yɛn.
4À Dagwi, hwà sé gbɔng gwɔ̀m hom,
hwó tɛ̀ yére Yakɔp, bemat mō, be di wɛng.
5A sé yi na gbɔng reto mō
de wot ê lasha vê repugu mot e gwat,
ko wot ê bɔrɔs hɛn.
6Me tɛ̀ gap e ra gbang hom wɛt,
a sé e wal hom de wo nɔng me wɛng wɛt.
7Ko hwo de hwó sey ot yi na vê repugu mot,
hwó tɛ̀ ɛn, be sɔ rekyen.
8À Dagwi mot, wot e dak kaa na hwo kayɛ jeng,
wot e feng a hwo gbak-gbak.
9Ko di, hwà ga ye zak a hot,
hwó to hwo kyè tanga bemât como mot wɛt,
ko hwà ga tik wot a sɔ rekyen.
10Hwà tɛ̀ wot a tele yi e nuyêl vemo de be bɛɛ hot ves,
ko ba hashe pyɛ́ de ya sé myot.
11Hwà tik, be yɛt ot sede vyēl,
hwà shara hot e tê yére dyuk.
12Hwà row bemat mō e nû kedyam hyet,
hwà ka re ɛ pyɛ cak wɛt.
13Hwà tɛ̀, bemât vwara mot be tabas a wot nengyas,
bē lɛlɛ hot, be raa shɛgɛsh hot.
14Yére dyuk ye jut ot pyɛ jɔgɔ,
ye tē cwɛ̀ɛp a hot.
15-16Kayɛ jeng, me wok bemât repugu mot
de be haras, be shɛgɛsh, be bɛɛ hot ves,
ko me wok rekyen, me tē det yaga rɛ.
17Pyɛ́ yemo mwa ya té na wot,
mwa ano de wot a ye bam na hwo
kɛ wot a kwɔrɔ sira de hwà wuna na wot wɛt.
18Wot a doyo a hwo ma,
kɛ wot a ye rɛng yi e gwong mō wɛt.
19Ko hwà barak hot e hêy gbingiring,
hwà bang ot na lwīl mwangalang.
20Ka wot a ye bam a hwo, à Dagwi mot,
ko wot a sap cī e negya,
21mwin, hwô tɔk,
yaga hwà tɔk barê neyey mot.
22A sé yaga wot a sé bemo
de wot a sé e nû reku kayɛ jeng.
Be jut ot sede vyēl de be kyè wɔ̀ yɛt.
23Sene, à Darwey!
Yaga sɛ́ de hwà sê nevwa ɛ?
Sogo! Hwo ye zakzak a hot wɛt!
24Yaga sɛ́ de hwà kyɛ́ o nà wok ɛ?
Wot a sé sɔ reyɔm na rezot, ko hwà ka di ot wɛt.
25Wot a sé e dyɛngɛ vaalal e vwel,
babek mot ba ga ye pang e fongol.
26Sogo! Sɛlɛ hot!
Sey ot, yaga hwà tɛ̀ yey na wot.