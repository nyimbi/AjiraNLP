Bemât fwôm vwɔ yaga kwɔ̂n re a Dagwi fongol
(Nusu 35:30—36:1)
1Dagwi Darwey a to yâng Mose, 2“Di, ma ga kasa Bɛzalɛl Uri Hur wo yerê Yuda. 3Ma ga sila hɛ na gabik hom, na sekwɛl, na tɔ̂k râ kagwɛ fwôm vwɔ. 4A rɔda tɔk yong bazinâ pyɛ́ detidetu, yemo de ê yong na dyam shinang, na dyam pyɛng, na dyam pama. 5A rɔda tɔk dak dyéngere ryat yaga tɛ́sɛ e nekwɔn, na tsêp cɔ́gɔt, na kagwɛ fwôm vwɔ arɔng. 6Ano arɔng, ma ga tɛ̀ Oholiyap Ahisamak wo yerê Dan, na a ra fwom tanga yɛ. Ma ga to tɛ̀ mwa vemo de ba tɔk tom vɔ, na be sɛlɛ hɛn. Ma ga nɔng ɛn tɔ̂k yông kayɛ pyɛ de ma ga kana nɔng o nu e ra yɛ̄: 7yɛ̄ a bûk sangal hom, na Kundung Wuna-na-Sira, na pyɛ bâng gwɛ, tanga mwa pyɛ́ de ya sé e ji buk o, 8yɛ̄ a tebut tanga pyɛ̂ wɛ, na pyɛ tikîs bekywa-kya ye celes dyam shinang tanga pyɛ̂ wɛ mwa, na gàgbang rangâs pyɛ̂ nesang hyɔɔlɔl, 9na gàgbang rangâs yas tanga pyɛ̂ wɛ mwa, na gwopey na pyɛ tikîs gwɛ. 10Bê yong berugû Aharon de ba tɔrɔ vɛ arɔng, vemo de ê ra mɛ fwôm piris, tanga berugû fwôm nèy mɛ, 11na něy shushu tanga pyɛ̂ rangâs nesang hyɔɔlɔl yaga Duk Jɛrɛ. Yɛn a yong pyɛ́ yemo tyɛng e gwong de ma ga kana nɔng o nu.”
Tuk Shábat, tûk pɔngɔ
12Ko Dagwi Darwey a to yâng Mose, 13a ha a BeIsrayɛl, a ye, “Gyeng in Tuk Shábat, hemo de ma ga tɛ̀, he sè tûk pɔngɔ. Ano yin a rɔda tɔk, yaga bezamang min vɔk e nuyel, e me, Dagwi Darwey, de ma tik in jaram, na yin sè benang. 14-15Ano, gyeng in Tuk Shábat! Hê sè tûk jɛrɛ na yin. Yin ê ra fwom nepɔlɔ netyiimin, ko tuk hê taama ha sé tûk pɔngɔ, jaram yaga me. Bē mɔrɔ mwat de e ra fwom tuk o. 16-17Gbing-gbing BeIsrayɛl be gyeng Tuk Shábat yaga bezamang mɛn vɔk e nuyel. Hê sè pyɛ durâ wuna-na-sira e tē hom na yɛn gbak-gbak, yaga me, Dagwi Darwey, ma kana yong lagwi na jey e ji nepɔlɔ netyiimin, ko e tuk hê taama ma tumal fwom mwa, ma pɔng.”
18Jeng de Dagwi Darwey a yɛnɛ ha na Mose e ra Raku Sinai, a nɔng ɛ beta bagasak beba de yɛ̀ pyɛ mɛ a jɛk ɛ Badu e ra vɛ.