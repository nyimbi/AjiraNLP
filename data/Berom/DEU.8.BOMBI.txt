Vwel de Dagwi ê nɔng BeIsrayɛl ha sé rat
1 Mose a yâng BeIsrayɛl: “Gyéng in badu vemo mwa de ma ga nɔng in yunung. Ano de yin ê ros e jey, yin gwɛ̌ nepyak min, na yin a sey ɛ vwel de Dagwi Darwey á kana sira a bedabeda min, na a nɔng ɛn hɛ.
2“Bare hin begwong de Dagwi Darwey, Dagwi min á tɛ̀ yin a kyě kyè e ji kwɛngɛl lwis, á kwey na yin e hey neshey kuru banaas. Á tɛ̀ negbang detidetu ne hwo e ra yin yaga na a mara hin mɛ. Á simo a tɔk kɛ yin ê tɛ̀ gap min e ra yɛ, na yin a gyeng badu mɛ, kɛ wey arɛt. 3Á tɛ̀, yin a wok vyong, ko á nɔng in mana na yin a re, wa sé yerê pyɛ́ de yin kɛ bedabeda min ba ga sang re yɛ wɛt. Á ra ano, na a basa a yin mɛ wɔgɔ, pyɛ̂ re zɔng ya vey na mwat a nàra kwen wɛt, ko e simo kahɛ ha de Dagwi Darwey a ha arɔng.
4“E ji nepɔlɔ kuru banaas nane, berugu min ba ga kwopos wɛt, ko bol min ba ga pus na kwɛngɛl o arɔng wɛt. 5Ano, tik na yin a tɔk, Dagwi Darwey, Dagwi min e simo a basa a yin pyɛ́ de yin ê ra, tyɛng sede remo de da e basa a nèy mɛ pyɛ́ de nê ra. 6Yaga ano, ra in tyɛng pyɛ de Dagwi a nɔng in nu e ra yɛ, raa hin gwong de ê dura a yin yi na badu mɛ, na yin a sap ɛ arɔng. 7Dagwi Darwey, Dagwi min a sé wɔ na yin e ji vwel rat de ha vɔk nerɔt na lel nshi. Nshi de na nunus yi e nɛ̂n vwel na tele e benɛk tanga berahwol. 8Bê sɛsɛm ɛ alkama na baale, na nèy anap, na nèy regwi, na nèy pomigiranet, tanga nèy pwat mwa na shok arɔng. 9Yin a rɔda sang wok vyong, kɛ yin bidɛ pyɛ cak e hwomo wɛt. Beta vwel o ba vɔk dyam e ji vɛ, ko yin a rɔda cing dyam zwey e ji beraku hɛ. 10Yin a rɔda re kayiyɛ yerê pyɛ́ de yin e simo yin re e hwomo, ko yin a rɔda feng a Dagwi Darwey, Dagwi min yaga vwel rat de a ga nɔng in hɛ.”
Túsa e ra ye bam à Dagwi Darwey
11 Mose a re nuyel, a ye: “Tē in naka yin kwon ye bam à Dagwi Darwey, Dagwi min wɛt. Yin kwon tik nà gyeng bahak e ji badu mɛ de ma sé nɔng in vɛ yunung. 12Jeng de yin a vɔk kayɛ pyɛ de yin e simo yin a re, ko yin a ga lɔk nelɔ nerat, 13ko berɔndɔng min, na vyēl min, na dyam pyɛng min, na dyam shinang min tanga bwang pyɛ̂ nedanerey min ya ga gwɛ̌ hɛ pyak, 14ko tē in naka, yin hwo dak kaa wɛt. Yin ye bam a Dagwi Darwey, Dagwi min wɛt yɛ de á nusu na yin yi e sevwêl Misra, yi e kwɔn de yin á sè ɛ e de sesam. 15Yɛ Dagwi o á kyè na yin e gbɔng vwêl gbingiring hane de ha sé pyɛ bengyip, de ha vɔk begwɔ̄m de ba vɔk nedɔm neves, mwa na lyāng arɔng. E hwomo, e ji vwel hane de ha hworok hwɔ́k-hwɔk, vit a nshi. Ko yɛ a tɛ̀ nshi ne tele yi e ji gwofwa sulup yaga yin. 16Ano arɔng, e ji hey o, a nɔng in mana, na yin a re, wa sé pyɛ́ de bedabeda min ba ga sang re yɛ wɛt. A tɛ̀ negbang detidetu ne hwo e ra yin, yaga na yin a tɛ̀ gap min e ra yɛ. A masa hin ano yaga, e yɛnɛ mo, a simo na a tɛ̀ a yin nerat arɔng.
17“Jeng de pyɛ́ ya sé a yin naka yin kwon ye, e yin de yin a tɛ̀ a bato min nedanerey yi na reto min kɛ gap min wɛt.
18“Ko bare hin, a sé e Dagwi Darwey, Dagwi min de e nɔngɔs hin gap na yin a sɛ̀ pyɛ́ yemo. E ra ano, yaga e rɔngɔl gyeng wuna-na-sira de á kana ra na bedabeda min, sede remo de yin e bɛrɛng e jeng yemo.
19“Ko ka sede yin a ye bam a Dagwi Darwey, Dagwi min, na yin a nɔng ɛ ma, na yin a re a cī fongol, na yin a sap yɛ, ma sé tusa hin yunung, ba rɔda wey na yin hywiri. 20Ka sede yin a gyeng hâ Dagwi Darwey wɛt, ko yin ê wey tyɛng sede bemât yére yane de yɛ a rɔda wey na yɛ̄ jeng de yin ê yel e ji sevwel o.”