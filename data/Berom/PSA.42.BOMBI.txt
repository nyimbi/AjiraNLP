Bak wo neba
(Lɛlɛ 42—72)
Wôn mwat de ba ro ɛ yi e sevwel mɛ
Lwɛlɛ yaga ruhûp Kora de gwo rɔgɔm. Gwá sè e vwɔ̂ mwât kyé na lɛlɛ.
1Sede remo de vow wo hashak nshî sɔ,
ano de me wok cwey mō à Dagwi.
2Ma vɔk yêy hwɔshɔ mō à Dagwi wo neken.
E yɛ̌ jeng de mê ve di bayis mō ɛ?
3Nagwi na nabwalak ma sé tosho,
nemwishil hom nɛ à pyɛ̂ re hom,
yaga bemât repugu hom be rangsal me kayɛ jeng,
be tē, “Dagwi mō mo a wɛ ɛ?”
4Yey hom ye lɔl, sede me bare na jeng de ya ga kwey.
Ma kyè tanga regyɛng bemat mō vɔk e lɔ mō,
ma kyè e yêl rwâng bemat de ba sé ra nzem,
ko wot a ra biibi, wot a somo hwo.
5Sɛ́ ya tɛ̀, a yang me yɔɔt ɛ?
Sɛ́ ye bɔrɔk me ano ɛ?
A jam, me sɛt yey e ra hwo!
Ey, mê somo hwo gbak,
hwo, mwât sey hom na Dagwi hom.
6A remo, a yang me yɔɔt,
ko bare hom ha doyo vɔk na hwo yi e ngamo de ma sé ɛ,
e vwel de Rɔt Yɔrdan ha pɛrɛ,
e berakû Hɛrmɔn na Mizar.
7Nerɔt na gwɔrɔ me, hwà tɛ̀ nɛ, ne lulum.
Bagûng nshi be tē gwolom,
be tē funglang e ra me,
nshi mo na ga sɔ to hom hywiri!
8Kahɛ tuk, Dagwi Darwey e dura a me nerat mɛ,
ko me ra a yɛ lwɛlɛ naturuk,
me ra a yɛ won, yɛ Dagwi de a nɔng me neken.
9Ko mê yang yɛ de a sé a me kwɔ̂n dal,
“Sɛ́ ya tɛ̀, hwà ye bam à me ɛ?
Yaga sɛ́ de me sɔ reyɔm ɛ?
Yaga sɛ́ de hwó tik vê repugu hom be tak a me ɛ?”
10Be haras a me,
be nàra e de tang me,
“Dagwi mō mo a wɛ ɛ?”
A vɛ̌ sé a me, sede be bosot me.
11Sɛ́ ya tɛ̀, a yang me yɔɔt ɛ?
Sɛ́ ye bɔrɔk me ano ɛ?
A jam, me sɛt yey e ra hwo!
Ey, mê somo hwo gbak,
hwo, mwât sey hom na Dagwi hom.