1Mwa pyɛ yemo ma tɛ̀ yɛ e barê yey, ma masa yɛ mwa, bemat de ba sé cik na vê netsitsɛng tanga tomong mɛn mwa ba sé e vwɔ Dagwi. Pyɛ́ de be tɛ̀ yey e ra yɛ, kɛ pyɛ́ de be bɛɛ yɛ vyes, mwat a tɔk wɛt. Kayɛ pyɛ e nuyel mɛn ya sé yapyi. 2Vit a detu, yɛnɛ mo ha sé hining o, bemat de ba sé cik na vemo de ba sé beves, na mwat rwat na wo banɛn, na womo de a sé haalal na womo de a sé ligis, womo de e nára nenɔrɔ rangas na womo de e ra wɛt. Sede remo de mwat rwat a sé, ano de wo banɛn arɔng, womo de a sira a dal womo de a tik nà sira wɛt. 3Neves a nemo e pyɛ́ mwa de be ra e jey, pyɛ jining o yé hwo e ra yɛn mwa, neyey bemat arɔng na sila na neves, ko selolong sa sé e ji neyey mɛn, gbak neken mɛn, e bama mo be ku. 4Ko womo de a sé kwen e jey yemo, a sɛt yey, vu de wa sé kwen wa dal gukum de wa ga ku. 5Bemat de ba sé beken ba tɔk bê ku. Ko bavin ba tɔk pyɛ cak wɛt, ko ba to vɔk bwang pyɔlɔ wɛt, yaga ba ga ye bam a hɛn. 6Tɛ̂ yey na bɛɛ ves tanga repugu mɛn ha ga tala hɛ, vit a hɛn na nû pyɛ cak nesheneshey e ra pyɛ́ mwa de bemat be ra e jey. 7Ci re pyɛ́ mo na yey pyɛng, sɔ nshi anap mo na yêy dyɛngɛ, Dagwi a ga sey pyɛ de hwà ra. 8Tik berugu mō be pɛngɛ kayɛ jeng, rato mō wo bidɛ něy wɛt. 9Re jey mo na hwā de hwà tɛ̀ yey na yɛ mwa nepɔlɔ neken mo ne yapyi de Dagwi a nɔng o e jey, yaga nu mo mō hê sangal mō e jey, tanga fwôm yɔ́m mo de hwó sɔ e jey. 10Kayɛ pyɛ de vwɔ mo gwa sɛ̀ yè ra, ra yɛ na gap mo, yaga vit a fwom, kɛ bare, kɛ tɔ́k, kɛ netsitsɛng e kwɔ̂n bevuvwel de hwà sé kyè vɔk ɛ.
11Ma to bɛrɛng e jey. Wo ziri e sǎ rê setele wɛt, suga e sǎ rê como wɛt, wo netsitsɛng e sǎ rê pyɛ̂ re wɛt, wo sekwɛl e sǎ rê dyām wɛt, mwa hɛn, be kyè e begwong sangal jey. 12Mwat a tɔk jeng mɛ wɛt sede betɔk de ba vos e ji segun, sede benon de ba vos e ji soro, ano de jeng vyes ye hwo e ra bemasi hak.
Netsitsɛng na dal netɔn
13Ma ga to di pyɛ dura netsitsɛng e jey, ko yá sè a me pyɛ ryey. 14Kerepomo kehak ka kana sè kesɛl o, bemat tyɔng e ji mo. Ko gbɔng gwɔ̀m hwak á hwo kerepomo mo na como á gwɔrɔ ke, bá tula gwot beta wɔ wul yɛnɛ jwâ-pomo kɛ. 15Mwat hwak á sè e ji kerepomo mo, mwat pwɛng de a vɔk netsitsɛng, ko yi na netsitsɛng mɛ a sey kerepomo mo. Mwa ano vit a mwat de a bare na pwɛng wane. 16Ko ma ye, netsitsɛng na dal gap, mwa ano de ba byɛs netsitsɛ̂ng mwat pwɛng wane, ko ba wok ha mɛ wɛt.
17Hâ mwat netsitsɛng de ba wok e ji nehywɛ ha dal dak sekûn gwɔ̀m betɔn. 18Netsitsɛng na dal pyɛ̂ como, ko mwat banɛn gwining e lashe pyɛ́ ryat pyak.