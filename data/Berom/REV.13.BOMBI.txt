Há e ra bèngyama beba
1Ano arɔng, ma to di gwongyama gwohwak de gwa sé nunus yi e gworep. Gwa vɔk ngɛngɛ kuru (10) tanga bato bataama. Gwa tɛ̀ kpîn negwɔm e ra kagwɛ ngwɛngɛ mo, ko bá kana jɛk e ra kahɛ to mo reza de re lashe rezâ Dagwi. 2Gwongyama mo gwa sé sede cwey, ko bol gwɛ ba sé rey o sede ve murum, ko nû gwɛ ha sé sede hê gukum. Gwalwel gwaane mo gwa nɔ̂ng gwɛ gap, na gwofwa negwɔm, tanga gbɔng reto de gwa vɔk. 3Rato mo gwining e ji batô gwongyama mo wa sé sede wá kana vɔk ram de ha yang wey na gwɛ, ko ram o ha ga to vel. Bemât jêy mwa ba langat hɛn gwongyama mo, ko ba raa gwɛ. 4Yɛn mwa ba re a gwalwel o fongol, yaga gwa ga nɔ̂ng gwongyama mo retô gwɛ. Yɛn a to re a gwongyama mo fongol arɔng, ba ye, “E wǎ de a sé sede gwongyama gwomo arɛt? E wǎ de a rɔda tɔk ra yol na gwɛ ɛ?”
5Ba simo a gwongyama mo na gwo dak kaa, na gwo lashe rezâ Dagwi arɔng. Ba to simo a gwɛ na gwo vɔk reto rane mo pɛl kuru banaas na vɛ ba (42). 6Ko gwa hwo dùsa Dagwi, na reza mɛ, tanga kwɔ̂n sangal mɛ, mwa na vemo de ba sé sangal e ji lagwi arɔng. 7Ba to simo a gwɛ na gwo ra yol na bemât Dagwi, na gwo re ɛn arɔng. Ba to nɔ̂ng gwɛ reto e ra bemât yére jining o mwa tanga mwa yére bemat jey, e ra karɛ relem tanga yére bemasî mwa. 8Mwa bemat de ba sé e ji jey ba rɔda re a gwɛ fongol wɔgɔ, mwa vemo de, yimo yi e susû jey, ba ga jɛk ɛn wɛt e ji bwok-basa de be jɛkɛs ɛ̀ bazâ bemat de ba vɔk neken. Bwok-basa mo gwa sé gwo Ketyimit de ba ga kana mɔrɔ kɛ.
9Kawɛ mwat de a vɔk betong, tik na a wok! 10Kawɛ mwat de bá kana yong ɛ̀, ba rɔda tɛ̀ ɛ e ngyang, bê tɛ̀ ɛ e yɛ̄ mo mwin. Ko kawɛ mwat de bá kana yong ɛ̀, ba rɔda mɔrɔ hɛ na wal, bê mɔrɔ hɛ na wɛ mwin. E jeng a yemo de ya sé tyɛng na bemât Dagwi be niri, na be raa hɛ na yey mɛn mwa arɔng.
11E bama mo, ma to di gwongyama gwohwak de gwa nusu yi e vwel. Gwa vɔk ngɛngɛ bà sede Ketyimit, ko gwa ha na fwɔ sede gwalwel. 12Gwongyama mo gwa vɔk retô mwa de gwa sɛ̀ yi na gwongyama gwo mɛsɛng o, ko gwa ra fwom na rɛ e bayîs gwɛ arɔng. Gwa tɛ̀ jêy mwa tanga mwa bemat de ba sé e ji yɛ̄ be re a gwongyama gwo mɛsɛng o fongol, gwomo de ram ves gwɛ mo ha ga kana vel. 13Gwa ragas pyɛ̂ bes sedesi, ko e bayîs bemât mwa, gwa tɛ̀ kya he gaba yi e lagwi vey e jey. 14Gwa kwɛlsɛng bemât jêy mwa yi na pyɛ̂ bes de ba simo a gwɛ na gwo ra e nuyêl gwongyama gwo mɛsɛng o. Gwa nɔng ɛn nu na yɛn a yong pyɛ cak sede gwongyama gwane de bá kana mǎ gwɛ ding-ding na wal, ko mwa ano, gwa sé gwokwen. Ba yong pyɛ mo na be nɔ̂ng gwɛ mɛ̀ nerey. 15Ba nɔ̂ng gwongyama gwoneba reto na gwo tɛ̀ nesong neken e ji pyɛ de ba yong sede gwongyama gwo mɛsɛng o. Gwa ra ano, yaga na pyɛ mo ye tɔk ha, na ye tɛ̀ be mɔbɔs mwa bemat de be kyɛ́ ɛn nà re a yɛ fongol. 16Gwa to tɛ̀, be jɛk a bemât mwa jɔt, kɛ ba sé nèy kɛ bemakuk, kɛ bedaberey kɛ bepɛng, kɛ nèy-lɔ kɛ besam ayi. Ba jɛk a yɛn jɔt o e vɔ yege kɛ e batili mɛn. 17Yaga ano, vit a mwat de a kyɛm a sey pyɛ cak kɛ a row pyɛ cak, sɛ̌ a vɔk jɔt yane mo. Jɔt o ya sé rezâ gwongyama mo kɛ lamba de wa dura rezâ gwɛ.
18E jeng a yemo de ya sé tyɛng na bemat be vɔk netsitsɛng. Mwat de a vɔk tô tɔ̂k pyɛ́ ê tɔk lamba wo gwongyama mo, yaga wa sé lamba mwat hwak. Lamba gwɛ mo wa sé naga betyiimin kuru batyiimin na vɛ betyiimin (666).