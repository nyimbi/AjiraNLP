1Vemo vɛ à batin hâ wuna-na-sira de Dagwi Darwey a nɔ̂ng Mose nu na a ra na bemât Israyɛl e sevwel Mowap, Dagwi Darwey a gwɛ̌ wuna-na-sira hemo e ra hinde á kana ra na yɛn e ra Raku Sinai.
Dagwi Darwey a wuna hɛ na sira na BeIsrayɛl e sevwêl Mowap
2Mose a tula bemât Israyɛl mwa ko a yang ɛn, “Yin pyɛ min yin á di pyɛ de Dagwi Darwey á ra na gbɔng gwɔ̀m Misra, na bemât nuyel mɛ tanga mwa bemât sevwêl Misra mo. 3Yin á di betumbang beves, na pyɛ̂ bes, na gbɔng pyɛ̂ langat de Dagwi Darwey á ra. 4Ko pere vey e yunung, Dagwi Darwey a ga nɔng in yey de yê tɔk cap-ha mo, kɛ bayis de bê di yɛ, kɛ betong de bê wok yɛ arɔng wɛt.
5“Neshey kuru banaas me Dagwi Darwey ma kyè na yin e hey, ko berugu min kɛ bekpatak min bá hama hɛn wɛt. 6Yin á sɛ̀ kpam-tuk de yin ê re kɛ nshî anap, kɛ nshi de ne tɛ̀ sefeng na yin sɔ wɛt, yaga na a basa a yin, e mɛ de ma sé Dagwi min. 7Ko jeng de yin á wul kwɔn hemo, Gbɔng Gwɔ̀m Sihɔn wo Hɛshbɔn na Gbɔng Gwɔ̀m Ɔk wo Bashan bá nusu na be tó como na wot. Ko wot á re ɛn, 8wot á sey ɛ̀ vwel mɛn, ko wot á gas a yerê Rubɛn, na Gat tanga rebit Manase hɛ. 9Yaga ano, gyeng in na tsak o batîn hâ wuna-na-sira hemo, yaga na yin a di wɛng e kayɛ pyɛ de yin e ra.
10“Yunung yin a sé tumal e nuyêl Dagwi Darwey, Dagwi min, mwâ hin bemât nuyêl yére min, na bemakuk, na bemât nuyêl tom, na mwa beras Israyɛl, 11na nèy, na bemât yére dyuk de ba sé sangal na yin, de be tow a yin cɔ́gɔt na be vos a yin nshi. 12Yin a sé e ngamo yunung na yin wuna hin na sira hemo de Dagwi Darwey, Dagwi min, a sé ra na yin tanga gawey o arɔng, 13yaga na Dagwi Darwey a bin nɔng in nuha hemo wɔgɔ, yin a sé yerê bemat jey mɛ, ko yɛ a sé Dagwi min, sede remo de a ga kana sira a yin na bedabeda min Abraham, na Yishak tanga Yakɔp. 14A sé e yin nju min zɔng wɛt de ma sé wuna hin na sira hemo tanga gawey o, 15ma sé ra hɛ na wot mwa de wot a sé tumal e ngamo e nuyel mɛ yunung, mwa tanga yere min de ya sé e ngamo wɛt.
16“Bare hin na yerê sangal mot e Misra tanga yere kwɛngɛl de wot á ra wot kyě kyesem e yɛnɛ bavwêl bemât yére cak. 17Yin á kyě bɛrɛng yerê pyɛ̂ sekwit mɛn vyes de ba yong na cɔ́gɔt, na beta, na dyam pyɛng tanga dyam shinang. 18Tē in naka na rwas hwak kɛ hwā, kɛ bemât lɔ hak, kɛ vê yere cak, de ba sé e tumal e ngamo yunung be doyo a Dagwi Darwey, Dagwi mot bama, na be re a pyɛ̂ sekwit yê yére dyuk cak fongol. Ka sede hwak e ji min a ra ano, ko ê sè sede tîn cɔgɔt de nèy o ne reneng kpashak, ko na vɔk nedɔm arɔng. 19Sede mwat yerê womo a wok neha gawey nemo, a tɛ̀ a tó mɛ nerat, ko a rɔda bare, ‘Kayɛ pyɛ ya rɔda sè a me gyat, mwa ano de me re nuyel e de râ pyɛ́ de yey hom ye simo.’ Ra ano ha rɔda vey na gawey e ra vwel de he sɛsɛm rwak tanga hemo de ha sé hwɔ́k-hwɔk. 20Dagwi Darwey ê sang simo a hala a mwat o wɛt, ko shom mɛ na repugu mɛ yê hwo e ra yɛ. Gawey hemo de ba jɛk e ji bwok-basa gwomo mwa ha rɔda kaba hɛ, ko Dagwi Darwey ê wey na reza mɛ e jey. 21Dagwi Darwey a rɔda pat ɛ nju mɛ yi e yére BeIsrayɛl na be nɔng ɛ rezot tyɛng na gawey hê wuna-na-sira de ma jɛk e ji bwok-basa badu gwomo.
22“Nèy min ne yere de ye kyè vey tanga bemât yére dyuk de ba rɔda yi e bavwêl yikyik, bê ba di gawey de ha hwo e ra vwel o tanga nezap nerɔ de Dagwi Darwey a tak a yin na nɛ, ko yɛn ê ye, 23Vwel o mwa ha sé re kyâ negang na nevwashe! Vit a pyɛ de yê ta, vit a pyɛ de yê tulu, ko vit a sɔng e ji hɛ. Gawey o hê sè sede hê Sɔdɔm na Gɔmɔra, Adma na Zɛbɔyim vemo de Dagwi Darwey á wey na vɛ e ji shom mɛ. 24Yére bemât jey mwa ya rɔda rangal, yē ye, ‘Yaga sɛ́ de Dagwi Darwey a ra na vwel o ano ɛ? Yaga sɛ́ de a tɛ̀ shom mɛ ye tē puu ano ɛ?’
25“Ba rɔda toyo a yɛn ngan, ‘A sé yaga bemat o ba kyɛ́ ɛn nà raa wuna-na-sirâ Dagwi Darwey, Dagwi wo beda mɛn, hemo de á kana ra na yɛn jeng de á nusu na yɛn yi e sevwêl Misra. 26Yɛn a kyè ba wɔ̀ re a cī fongol, ba tē a yɛ guduruk, cī yemo de ya ga sang ra a yin pyɛ cak wɛt, ko e yɛ̀ de á nɔng ɛn yɛ wɛt. 27Yaga ano, shôm Dagwi Darwey yá tē puu e ra vwel o, ko á tɛ̀ nezap gawey de ba jɛk e bwok-basa gwomo ne hwo e ra hɛ. 28Dagwi Darwey a lùt ɛn yaga nepêp shom mɛ, de ya tē puu, na gbɔng lashê yey mɛ yi e vwel mɛn o, ko a wɔ̀ shara hɛn e vwel hak duk o, sede remo de yɛn a sé ɛ̀ yunung.’ 29Pyɛ́ cak ya sé de Dagwi Darwey, Dagwi mot a tik yɛ e lɛrɛ, ko a ga wunta a wot badu mɛ wɛshɛrɛk, yaga na wot tanga yere mot wot gyeng vɛ nesheneshey.”