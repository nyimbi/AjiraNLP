Mwât Sangal Jaram yaga Dagwi
1-2Dagwi Darwey a to ha a Mose a yang ɛ, a ha a BeIsrayɛl neha nemo ngan:
Ka sede rwas kɛ hwā a simo, na a sira hɛ, na a tik tó mɛ jaram yaga Dagwi Darwey yaga jeng, 3gbing-gbing na a sǎ sana sɔ̂ nshî anap tanga kayɛ pyɛ de ye tɛ̀ mwat a feng. A sɔ kanɛ nshi de ba yong na nèy anap wɛt, kɛ a re nèy anap nelǎ kɛ nehwogot o arɔng wɛt. 4Mwa neyɛnɛ̂ jeng de a sira, na a tik tó mɛ jaram yaga Dagwi, a re pyɛ de ya yi e retîn cɔgɔ̂t anap ko tyɔng wɛt, kɛ bebǒk nèy o, kɛ yéneng yɛ wɛt.
5E mwa jeng de a sira mo, a hwon to mɛ kɛ negyɛk mɛ wɛt. Yɛ a rɔda sè jɛrɛ, sɛ̌ jeng de a jut yè sangal jaram yaga Dagwi Darwey ya sila; yɛ a rɔda tik tôt rato mɛ he ras lis o. 6Mwa neyɛnɛ̂ jeng o, a wɔ bagat na revîn mwat wɛt. 7Ka a ka sé revîn dâ tɔ mɛ, kɛ de mɛ, kɛ gwà mɛ rwas o kɛ gwà mɛ hwong de a ku, yɛ a kwon tɛ̀ tó mɛ ligis yaga yɛn wɛt. Tôt rato mɛ lis o mo hê dura, a ga tik tó mɛ jaram yaga Dagwi. 8Mwa neyɛnɛ̂ jeng sira mɛ, ba ga tɛ̀ ɛ́, a sè jaram yaga Dagwi Darwey.
9Ka sede mwat hwak a ku hák bagat na yɛ, yi ano, tôt rato mɛ hemo de a ga kana tik jaram ha ga tɛ́ ɛ ligis. Tik na a gyeng pɔlɔ taama, na a ba wula tot o, e tuk de a rɔda to ba se haalal. 10E tuk hê rwit, a rɔda vey a piris e rwi bûk sangal Dagwi bebɔp beba na begumurus beba. 11Ko piris o a rɔda nára gwining yaga nɔrɔ̂ fûng banɛn ko bwang o yaga nɔrɔ̂ yas burang, na a ra mɛ pyɛ́ de ba ga tɔk ɛn mɛ yaga fûng renɛn de mwat o a ga ra, jeng de á sè bagat na revîn mwat. E tuk hane mo arɔng, a rɔda to tik rato mɛ jaram. 12Yɛ a rɔda vey na tùruk wo shey hining, na be nára wɛ nɔrɔ̂ talâ banɛn, ko a rɔda to susu jeng tîk to mɛ jaram o. Nepɔlɔ de a ga kana ra, bê bara nɛ wɛt, yaga a ga kana tɛ́ ɛ ligis.
13Ko gwomo gwɛ a gwong de be raa yaga mwat de a ga kana tik tó mɛ jaram, ko jeng de á kana jut o ya ga sila: Ba rɔda vey na yɛ e rwi bûk sangâl Dagwi. 14E hwomo, a rɔda nára a Dagwi Darwey, yas ryat de vit a ram kɛ pyɛ cak vyes, yɛ a tùruk wo shey hining yaga nɔrɔ̂ yas burang, na shep tyimit ye shey hining yaga nɔrɔ̂ fûng banɛn, tanga tùruk yaga nɔrɔ̂ wunâ nesa. 15Ê to vey na kaw de wa vɔk ɛ nekpam-tûk rɔkrɔk sana géy-sing ne nemuk nerat de ba suk na něy, na kpam-tuk bagasak sana géy-sing de ba mɔmɔ na něy. A to vɔk ɛ nɔrɔ̂ nemuk na nɔrɔ̂ pyɛ̂ sɔ.
16Piris a rɔda wɔ na pyɛ́ mo mwa e gàgbang rangâs yas, ko a rɔda tanga nára a Dagwi Darwey nɔrɔ̂ fûng banɛn na nɔrɔ̂ yas burang. 17E bama mo, a rɔda nára tùruk yaga nɔrɔ̂ wunâ nesa mwa na bagat kpam-tuk o. E yɛnɛ mo, ê nára nɔrɔ̂ nemuk na hê pyɛ̂ sɔ. 18E hwomo e rwi bûk sangâl Dagwi, e yɛ womo de a ga kana tik tó mɛ jaram a rɔda hwon tot mɛ de a ga kana tik hɛ jaram, ko a rɔda jut tot o, na a tɛ̀ hɛ e nɛ̂n nɔrɔ̂ wunâ nesa.
19Ano arɔng, piris a rɔda tɛ̀ tô vwɔ̂ turuk de ba ga kyé hɛ, tanga kekpam-tûk rɔkrɔk, na kpam-tuk bagasak gwining yi e kaw o e vɔ mɛ. 20Ko piris o a rɔda jut pyɛ́ mo, na a ra mɛ sede a sé nára a Dagwi Darwey yɛ. Pyɛ́ yane ya sé yê jaram, ko ya sé yê piris, mwa tanga cɔ̌ tùruk o na fwa mo. Ya sé numo mɛ. E bama mo, yɛ mwat de á kana tik tó mɛ jaram o a rɔda tɔk to hwo sɔ nshî anap.
21Gbing-gbing mwat de a sira, na a tik tó mɛ jaram yaga Dagwi Darwey, a raa gwông nɔ̂ng nenɔrɔ mo. Ka sede ê kyɛm a gwɛ̌ nɔng nɔrɔ de ha dal sira mɛ mo, ko a sé gbing-gbing, na a tanga sila sira de a ga kana ra.
Neha tɛ̂ nerât nemo de bepiris bê ha
22Dagwi Darwey a yâng Mose, 23a ha a Aharon tanga nèy mɛ neha de yɛn a rɔda ha jeng tɛ̂ nerat e ra BeIsrayɛl:
24“Dagwi Darwey a tɛ̀ nerat e ra yin,
na a gyeng in!
25Dagwi Darwey a bɛrɛng hin na nerat,
na a tɛ̀ yey mɛ na yin!
26Dagwi Darwey a dura a yin nerat mɛ,
na a nɔng in sangâl netyang na yêy dyɛngɛ!”
27Jeng de bepiris ba rɔda yila reza hom e gwong gwomo, na be tɛ̀ mɛ nerat e ra BeIsrayɛl, ko me pyɛ hom, ma rɔda tɛ̀ nerat e ra yɛn.