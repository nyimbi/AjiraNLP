Iyɔp a re nuyel na ha
1“Ko a remo vemo de ma sé mwakuk mɛn,
ba tɛ̀ me pyɛ jɔgɔ,
vemo de beda mɛn ba vey nerât bevû gyengês vyēl hom wɛt.
2E yɛ̌ pyɛ de mê sɛ̀ yi na gâp fwom vɔ mɛn ɛ?
Yɛn de gap ha ga tala a yɛn hywiri ɛ?
3Yaga nepɛng na vyong sedesi, ba ga tɛ́ ɛn ngaashash,
be kyě rɔnɔs e hêy gbingiring naturuk na be tangal berinis.
4Be nɔ̀m berang hey vè jwaatat be re,
berinîs cɔgɔ̂t gasi vɛ a cɔ́gɔt kya mɛn.
5Ba ro ɛn yi e ji bemat,
ba raa hɛn na sekun sede be ro gbik.
6Yɛn a sangal e bekwɔ̀bɔ́rɔ̀k de nshi na re,
na bavɔng de ba sé e vwel tanga tàra beraku.
7Be tosho sede madung e hey e tê serɔgɔ.
Be gushung hɛn e ji shik.
8Betɔ́n de be byɛs ɛn,
be ro ɛn yi e sevwel o.
9Ko a remo ma ga tɛ́ me yapyi e bayis mɛn,
be lɛ̄lɛ me.
10Ma sé pyɛ byɛm-byɛm na yɛn,
de be di me zɔng, ko be tulus a me betey e bayis.
11Dagwi a ga tùt a me tsɛ̂p gbang, a ga zǒt me,
be to nɔng me nerey wɛt.
12Regyɛng bemât sogo nehywɛ ba ga sogo,
be ro me e jey,
be yong begwong de bê wey na me.
13Ba ga dul gwong hom,
ba gwɛsɛ a me tumbang,
ko vit a mwat de a dul ɛn.
14Ba sogo e ra me sede bemât como ba yel e jwâ-pomo de wa gaba,
ba vɛ̀sɛ gwarwang mɛn ba hwosom me.
15Ba tɛ̀ ma ye lot,
ba ro nerey hom sede na gul,
nerat hom nà tala hɛn sede bale ba shara hɛn.
16Ko a remo, yey hom ya ga bɔ̄gɔs,
jeng nepep ya ga sɛ̀ me.
17Naturuk bekup hom be suyu,
royo pep vit a pɔngɔ.
18Ba ga hama rehwô rebek hom na gap,
ba ga firik me sede fwɔ̂ rugu.
19Ba ga bomo me e bwɔrɔk,
ma ga tɛ́ me sede fongol.
20Ma tosho, ko hwà hanat a me wɛt,
ma gyeng, ko hwà ka de di me wɛt.
21Hwà ga tɛ́ o mwât repugu hom,
na vwɔ̂ gap mō hwó shisa me.
22Hwà jut me e gwi, e ra gul,
hwà tɛ̀ me laga gwɛ,
ko hwà zigim me e ji gwogul rwak.
23Mwin ma tɔk hwô vɛ̌ tɛ̀ me ku,
na me kyè mwas wɔ e lɔ de ba ga yong yaga bemasi.
24Mwa ano mwat de a sé e nû wey
ê nára vwɔ na a jama sɛlɛ wɛt a?
25Ma tosho yaga mwat de a sɔ reyɔm wɛt a?
Ma lashe yey yaga mwat pwɛng wɛt a?
26Jeng de ma bare sɛ̂ nerat ko neves na yel,
sede ma tɛ̀ bayis na me di negbey, ko lwil cɔ̀rɔk.
27Yey hom ye tē puu, vit a me na yêy dyɛngɛ,
jeng tâk reyɔm ya ga hwo e ra me.
28Ma ga siri na serɔ,
ma tumal e nuyêl bemat, me ra wôn sɛlɛ.
29Gwa hom à kevu hey zɔng,
sâ sangal hom a ngyuwa.
30Rehwó hom ra tɛ́ ɛ sit, re fosok hɛ,
ko bekup hom be rugus yaga fes.
31Yòm hom ya ga tɛ́ ɛ sesin,
ju hom ya ga tɛ́ ɛ ye vê lushâ nemwishil.”