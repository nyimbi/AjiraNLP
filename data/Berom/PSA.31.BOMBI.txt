Tɛ̂ gap e ra Dagwi
Lwɛlɛ̂ Davit
1À Dagwi Darwey, a sé na hwo de me jama kwɔ̂n dal.
Hwo tik, me vo rekyen wɛt!
Sey me, yaga hwó ra pyɛ́ de ya sé tɛk kayɛ jeng.
2Wet betong na me,
sey me dey-dey.
Tik na hwo sè a me sede gbɔng fwara,
kwɔn de mê dal ɛ, na hwo sey me.
3Ey mwin, hwà sé fwara hom, kwɔ̂n dal hom.
Gyeng me, na hwo kyè na me,
yaga na be nɔ̂ng reza mō nerey.
4Gyeng me yi e segun de ba ga rene yaga me,
pat me tyang.
5Ma sé tik to hom e vwɔ mō.
À Dagwi Darwey, hwo de hwó sege hwo wɛt, hwô viri me.
6Me bɛɛ vemo de be sap cī ves,
ko me, ma tɛ̀ gap e ra Dagwi Darwey.
7Ma vɔk yey pyɛng, mê rɛ̌ na nzem, yaga hwà tɛ̀ yey na me.
Hwà ga di yɔ́m hom,
hwà tɔk pyɛ́ de ye bɔrɔk me.
8Hwà tik, me gaba e vwɔ̂ bemât repugu hom wɛt,
hwà ga hala me washak.
9À Dagwi Darwey, tosho reyɔm hom, yaga ma sé sɔ rezot.
Bayis hom ba sé hywiinin,
ba ga tɛ́ ɛn shǔt yaga sesin, ma ga sɔ́ me vit.
10Lashê yey ha ga vo me,
nepɔlɔ hom na ga tɛt ɛn yaga sesin.
Gap hom ha ga tala hɛ yaga yɔ́m pyak,
bekup hom ba sé tɛ́ ɛn ngashashash.
11Ma tɛ́ me pyɛ byɛs na bemât repugu hom,
a kat me bemât vwara hom.
Ma tɛ́ me pyɛ bengyip na vemo de ba tɔk me,
sede ba di me e gwong, be tele hɛn me.
12Ba ga ye bam a me, sede ma ga peres.
Ma sé sede pyɛ́ de ba ga barak.
13E kawɛ bak, me wokos neha show-show ne bengyip;
bemât repugu hom ba ga wuna nu,
ba ga yong begwong de bê mɔrɔ me.
14Ko ma tɛ̀ gap e ra hwo, à Dagwi Darwey,
ma ye, hwà sé Dagwi hom.
15Pɔngɔ hom ha sé e ji vwɔ mō,
sey me yi e bemât repugu hom,
yi na vemo de be ro me!
16Bɛrɛng me na nerat, yaga ma sé sam mō.
Sey me, yaga hwà tɛ̀ yey na me.
17Me yila hwo, à Dagwi Darwey,
hwo tik, me vo rekyen wɛt,
ko hwo tɛ̀ bemat beves be vo rɛ!
Tik be se yuu gbak-gbak e kwɔ̂n bevuvwel.
18Bang nenu bemât bɔs vane mwa de ba sé gbàrak,
tik vemo de be dak gèy,
bé ha hâ byɛs e ra bemat mō, be tik.
19Nerat de hwó tɛ̀sɛ
a vemo de be sap o na sé pyak.
Hwó tɛ̀ a vemo de be jama kwɔ̂n dal na hwo nɛ
e bayîs bemât mwa.
20Hwà lɛrɛ hɛn na hwo, yi e cɛ́k de bemat be yongos,
hwà lɛrɛ hɛn e buk mō yi e ryɔgɔ̂t bemat.
21Me somo hwo, à Dagwi Darwey!
Hwà ga dura a me nerat mō,
hwà ga ra a me pyɛ̂ langat,
jeng de bemât repugu ba hwo e ra me, ba tɛ̀ me e tē.
22Ma kana ye lot, ma bare, hwà ga ró me yi e nuyel mō.
Ko hwà ga wok tosho hom, jeng de ma yila hwo yaga sɛlɛ.
23Tɛ̀ in yey na Dagwi Darwey, à yin de yin a sé pang na yɛ.
E gyeng vemo de be tó yey na yɛ wɛt,
ko vemo de be dak kaa, e tabak hɛn sizɔng.
24Mwa yin de yin e sɛt bayis e ra Dagwi Darwey,
rɔgɔs hin neyey, ko yin vɔk yey ting!