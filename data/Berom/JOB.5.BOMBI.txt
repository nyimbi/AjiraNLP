Elifas a re nuyel na ha
1“À Iyɔp, yila kɛ mwat hwak ê hanat a hwo arɛt?
E wɛ e ji bemat-lagwi de hwô doyo vɔk ɛ̀ na a wok o ɛ?
2Mwin, rogôs shom e yey he wey na tɔn,
repugu re wey na womo de vit a netsitsɛng.
3Me, tó hom ma ga di tɔn de a hwo yong sangal mɛ,
ko e ji jeng gawey ha hwo e lɔ mɛ.
4Nèy mɛ ne sangal tyang wɛt,
be bunut ne, vit a mwat de e sey ɛn e vwɔ̂ shɔt.
5Pyɛ̂ yeneng mɛ be wey mɛ e jeng vyong,
be tɔng mwa pyɛ de ya sɔ́sɔ̀k hɛ e serogo,
bemât gananang be jama nedanerey mɛn.
6Negbang ne vey yi e fongol wɛt,
kɛ reyɔm re tulu yi e vwel wɛt.
7Ba tɔ mwasi na a sɔ reyɔm
tyɛng sede ba tɔ kim na a sogso e rak o.
8Ka me, ma yang doyo vey na Dagwi,
me wɔ na sesin hom na yɛ,
9yɛ de e ra gbɔng pyɛ́ de be sang ngyɛgɛt yɛ wɛt,
pyɛ̂ langat de vit a yɛnɛ.
10Yɛ de e nɔngɔ̂s jey rwak,
e tɛ̀sɛ a hiri nshi.
11E nɔng nerey na vemo de ba sé besɛl o,
ko e nɔng sɛlɛ na vê sesin.
12E lashe pyɛ́ de bemât sekwɛl be yong na netsitsɛng neves,
ano be tɔk di wɛng e ra pyɛ́ de be ra wɛt.
13Yɛ, e vos vê netsitsɛng na fwôm vɔ mɛn o,
ko e rigim vemo de be tsip pyɛ́.
14Nagwi e sè a yɛn lwil,
tê-gwi yɛn e mɔgɔm sede e nakabadem.
15Ko Dagwi e sey vemo de vit a hɛn na mwât sɛlɛ,
e sey bepɛng yi e vwɔ̂ vê paà neves na vê reto.
16E tɛ̀ bepɛng be sɛt yey,
e bang nenu bemat beves.
17Ey, mwin, vê wɛng à vemo de Dagwi e gyong ɛn,
hwo kwon byɛs Dagwi Wo Reto Mwa wɛt.
18E ra hwâl baram de a tɛ̀ a hwo,
a mǎ hwo, ko na vwɔ mɛ ê tɛ̀ o tyang.
19E sey o yi e reyɔm tyiimin,
e hê taama pyɛ cak vyes ye ra o wɛt.
20E séy ɛn yi e reku e jeng vyong,
e sey neken mo yi e vwɔ̂ bemât como.
21E lɛrɛ hwo yi e neha neves,
hwô vɔk bengyip wéy wɛt.
22Hwô shɛgɛsh e jeng wey na jeng vyong,
hwô vɔk bengyip ngyāma wɛt.
23Cāp mo yê vɔk bèkusha wɛt,
hwô sangal tyang na ngyāma.
24Ano kwong hwô sangal na yêy dyɛngɛ e lɔ mo,
hwô basa pyɛ́ de hwà vɔk e kwara, hwô bidɛ pyɛ cak wɛt.
25Hwô di yére mo ye sè pyak-pyak,
ko nèy mo sede sɔng e hey.
26Hwô ba ku hwo sè rɔngɔl pwásak,
tyɛng sede batô pyɛ̂ yeneng de be yɛt yɛ.
27À Iyɔp, wot a ga tɔrɔng e ra pyɛ́ yemo,
ko ya sé tsak o. Wok, sey yɛ, yê sè a hwo nerat.”