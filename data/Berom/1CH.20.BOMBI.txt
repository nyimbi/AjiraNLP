Davit a re Raba na como
(2Sam 12:26-31)
1E bak rwa swigi, jeng á yane de begwɔ̀m be kyese como, Yowap a sogo na bemat como ko a wɔ̀ hwo mɛ BeAmɔn. Yɛn a kyè ba wɔ rɔnɔ repomo Raba na como. Ko Davit a sangal nedem mɛ e Yɛrusalɛm. Yowap a hwo e ra Raba ko a re rɛ na como. 2Davit a pat kpîn negwɔm yi e ratô gwɔ̀m o — ko nedirik wɛ na wul kilo kuru batat na vɛ benaas (34) ve dyam shinang, ba tɔrɔ wɛ na dyéngere ryat, ko ba tɛ̀ wɛ e ratô Davit. A to hashe pyɛ̂ jugu pyak sizɔng yi e repomo mo. 3A paa bemat de ba sé e hwomo, a tɛ̀ ɛn be ra fwôm sesam gwo yɛ̂t cɔ́gɔt na bewal yìn, kɛ dâk pyɛ́ na begele dyam, kɛ tôw pyɛ́ na tyém, kɛ yông bagat bwos lɔk. Davit a ra ano e mwa bapomo BeAmɔn. E bama mo, yɛ tanga mwa bemat como mɛ ba toyo vɔk e Yɛrusalɛm.
Cōmo na BeFilisti
(2Sam 21:15-22)
4E bama pyɛ́ yane, como ya to hwo na BeFilisti e Gɛzɛr. Ko Sibɛkai wo Husha a mɔrɔ Sipai gwohwak e ji yere BeFilisti de bà sé hwɔ̀k, ko ba vɔk ba re ɛn mwa na como.
5Ba to tó como mo cak e tē BeIsrayɛl na BeFilisti, ko Elhanan Yayir a mɔrɔ Lahmi gwogwa Gɔliyat wo Gat, gwomo de neting cwang gwobara gwɛ na sé sede rúm.
6Ba to tó como mo cak e Gat. E hwomo ba man na gwohwɔ̀k gwomwat o gwohwak de gwa dal na nerey, gwa vɔk bekɛn vɔ tyiimin e kagwɛ vwɔ, na bekɛn bol tyiimin e kagwɛ bwol arɔng. Mwa nèy vɔ mɛ tanga nèy bol mɛ na sé kuru baba na nɛ nenaas. Yɛ̀ arɔng a sé yi e yere BeFilisti de bà sé hwɔ̀k. 7Jeng de a dura a BeIsrayɛl byɛs, Yɔnatan Shimei, gwa Davit a vɛ̌ hwo e ra yɛ, a pere mɔrɔ hɛ.
8Yɛn vemo betat de Davit na bemat mɛ ba mɔbɔs hɛn ba yi e yere bèhwɔk BeGat.