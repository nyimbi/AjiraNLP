Há e ra berakû Ɛdɔm
1Dagwi Darwey a ha na me, a ye, 2“À mwasi, sɛt bayis mo e ra Raku Seyir e vwêl Ɛdɔm, na hwo zarap e ra bemat wɛ, 3hwo yang ɛn: Darwey Dagwi Darwey a ye:
“À yin bemat Raku Seyir, me ra repugu na yin,
mê nára vwɔ hom tabat e ra yin,
na me tɛ̀ vwel o he sè gbingiring,
4Mê hala bapomo min e barin,
bê tɛ́ ɛn gbingiring,
ko yin ê tɔk, me wɛ à Dagwi Darwey.
5“Yin a kaba gak repugu hê raane e neyey, yi na nára BeIsrayɛl na be mɔbɔs hɛn na wal como e jeng negbang mɛn, e jeng de yá sila na be tabak hɛn yaga banɛn mɛn. 6Yaga ano, me Darwey Dagwi Darwey ma sé ha siitit, ma ga yong ɛ̀ na be shushu nemi min, ko mwât shushu nemi min ê ro in, a remo de yin á kana kyɛ́ in shushu nemi wɛt, bê ro in na be shushu nemi min arɔng. 7Mê tɛ̀ beraku min be tɛ́ ɛn gbingiring, vit à pyɛ e vɛ. Mê mɔrɔ kawɛ mwat de a yel kɛ a nusu yi e vwel o. 8Mê sila beraku mó na bavin bemat, ko vemo de bê mɔbɔs na wal o bê gabsa e ra berahwol, na benɛk tanga e begwong nshi min. 9Mê tɛ̀ vwel o he nàra gbingiring nesheneshey, ko bê to sangal e bapomo min wɛt. Ano de yin ê tɔk, me wɛ à Dagwi Darwey.
10“Yin a ye, ‘Yére bemat yemo bya, na bavwel baba vemo bê sè benang, ko wot ê sey ɛ̀ vɛ wot vɔk’, mwa ano de Dagwi Darwey á sè e ji vɛ. 11Yaga ano, me Darwey Dagwi Darwey ma ye siitit, mê teshe na yin tyɛng na shom tanga repugu de yin a dura, yaga repugu de yin a vɔk e ra yɛn. Mê dura tó hom na yin jeng de ma hwo ra a yin shɔt. 12Yin ê tɔk, me Dagwi Darwey, ma ga wok mwa neha dúsa de yin á ha e ra beraku Israyɛl, yin á tē: ‘Ba ga hala vɛ barin, ba ga hala a wot vɛ na wot a re vɛ.’ 13Ma ga wok rèves de yin a tabas a me na nenu min, ko yin a gwɛ̌ haras a me.
14“Me Darwey Dagwi Darwey ma ye: Mê tɛ̀ vwel min he sè gbingiring e gwong de gwô tɛ̀ bemat jey mwa be tē ngyâ-ngya e ra gaba min. 15Sede remo de yin á vɔk yey pyɛng e ra wêy benap BeIsrayɛl yaga ba ga tɛ́ ɛn gbingiring, ano de mê ra a yin, yin ê sè gbingiring arɔng, yin Raku Seyir, na mwa vwêl Ɛdɔm mwa kyuruk. Yi ano, kawɛ mwat ê tɔk, me wɛ a Dagwi Darwey.”