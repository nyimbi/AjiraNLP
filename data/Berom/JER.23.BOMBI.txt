Toyô bwang vemo de ba pɔl
1Dagwi Darwey a ye, “Gawey e ra belek de ba sé wey, ko ba to sé shara tyīmit hom e kwɔn sehwey hom!” 2Pyɛ de Dagwi Darwey, Dagwi Israyɛl a ha a belek de be gyeng bemat mɛ à yemo, “A remo de yin a ga shara kwarâ tyīmit hom, yin a ro yɛ, ko yin a gyeng yɛ hywɛ wɛt, mê tabak hin yaga neves de yin a ra. 3Me pyɛ hom mê tula bwang kwara mo yi e mwa bavwel de ma ga kana shara hɛn ɛ, ko mê toyo na yɛ vey e dem gyenges yɛ̄ hê neta de yê tɔs nèy na ye karak. 4Mê tɛ̀ a yɛ belek de bê gyeng yɛ naka, ko yê to wok bengyip kɛ ye tē lot wɛt, ko cak yê to vuru hɛ arɔng wɛt. Me Dagwi Darwey ma ha ano.”
5Dagwi Darwey a ye,
“Jeng ye kyè vey,
de mê kasa gbɔng gwɔ̀m de a sé cik yi e yerê Davit,
sede lang rat yi e cɔgɔt.
Gbɔng gwɔ̀m de ê re negwɔm, na netsitsɛng,
na a ra necik,
na a gas badu e tē e sevwel o.
6E jeng mɛ, bê sey neken Yuda,
ko Israyɛl ê sangal tyang.
Reza de bê yila hɛ mɛ à remo:
Dagwi Darwey à necik mot.”
7Dagwi Darwey a ye, “Jeng ye kyè vey de bemat bê sira na me ‘Dagwi wo neken de a pat BeIsrayɛl yi e Misra’ wɛt. 8Yɛn ê sira na me ‘Dagwi wo neken de a pat BeIsrayɛl yi e sevwêl sehak sê rwa bato, tanga yi e mwa bwang bavwel de ma ga kana shara hɛn vɔk ɛ.’ Mê toyo na yɛn e sevwel mɛn.”
Hâ Yirmiya e ra bezarap bɔs
9E ra reha bezarap Dagwi,
“Yey hom ya ga tùt ɛ,
mwa bekup hom be vow.
Ma ga tɛ́ me sede mwat de a ga feng siring,
mwat de a ga sɔ nshi anap pyak.
Yaga Dagwi Darwey,
tanga yaga ha mɛ hê jɛrɛ.
10Yaga vwel o ha sila na bemat ragas nejwang na sap cī,
vwel o he tosho yaga Dagwi Darwey a ga kyini hɛ,
nekwɔn gyenges yas e hey gbingiring na ga hworos.
Yɛn a tɛ̀ rágas neves e neyey mɛn,
yɛn e ra fwom na gap mɛn e begwong de ba jam wɛt.”
11Dagwi Darwey a ye,
“Bezarap hom mwa na
bepiris hom be sap me wɛt.
Ma ga vos ɛn e de ragas neves e duk re fongol.
12Yaga ano, gwòng mɛn bê sè a yɛn,
sede vè tɔlɔt e jey hywiinin,
Bê gangas hɛn e vɛ̀ ko bê gabsa,
yaga mê vey na gawey e ra yɛn e shey tabak mɛn.
Me Dagwi Darwey ma ha ano.
13E ji bezarap ve Samariya,
ma ga di pyɛ́ vyes sizɔng.
Yɛn a ga ha e reza Baal,
ko yɛn a ga tɛ̀ bemat hom BeIsrayɛl be hala gwong hom.
14Ko e ji bezarap hom ve Yɛrusalɛm,
ma ga di pyɛ de ya dal na neves.
Yɛn e ragas nejwang, ko be vɛ́sɛ bɔs
yɛn e sɛlɛ bemat na be buru,
na vit a mwat de a tik nà ra pyɛ vyes.
Mwa hɛn yɛn a sé a me beves sede bemat Sɔdɔm,
ko bemat kwɔn o sede vê Gɔmɔra arɔng.
15Yaga ano, pyɛ de Dagwi Darwey, Da Jey Mwa
a ye e ra bezarap mɛn à yemo,
Mê nɔng ɛn pyɛ̂ re de ya sé kpashak,
na yɛn a sɔ nshi de na vɔk nedɔm.
A sé yi na bezarap hom ve Yɛrusalɛm,
de neves nà shara hɛ e yɛnɛ sevwel o mwa.”
16Dagwi Darwey, Da Jey Mwa a ye:
“Yin wet betong na ha de bezarap hom be ha a yin wɛt,
yɛn e kwɛlɛng hin,
yɛn e ha negwi-ywey ne tó mɛn,
ko e pyɛ de ye yis e nu Dagwi Darwey wɛt.
17Be tâng vê byɛs ha Dagwi Darwey,
‘Yin ê vɔk yey dyɛngɛ’,
na mwa vemo de be raa negbarak mɛn,
‘Gawey hê ra in wɛt!’
18E wa de á ga sè e de badu Dagwi Darwey
na a di, kɛ a wok ha mɛ ɛ?
Wa a ga gyɛng vô du mɛ na a shara hɛ ɛ?
19Di in, gul rwak Dagwi Darwey,
gwa sé sede shom vyes mɛ,
sede wúla de wo pɛsɛl na gap,
gwô takla e bato bemat beves.
20Shom Dagwi Darwey yê ye rɔ̀s wɛt,
sɛ̌ a ra kayɛ pyɛ de e simo,
tyɛng na pyɛ de ya sé e yey mɛ.
E jeng ye yɛnɛ mo bê tɔk cap-ha mo wɛshɛrɛk.
21Ma tomo bezarap vemo wɛt,
ko mwa ano yɛn a tele wɔ̀ ha.
Ma ha na yɛn wɛt,
ko mwa ano yɛn a wɔ yis na ha.
22Ko ka yɛn a yang sè e de vô du hom,
ka yɛn a yang shara a bemat neha hom,
ko yɛn a yang doyo yi e gwòng ves mɛn,
na yi e pyɛ́ vyes de yɛn e ragas.”
23Dagwi Darwey a ye, “Ma sé Dagwi wo bagat zɔng, ma sé wo yikyik wɛt a? 24Mwat e tɔk lɛrɛ tó mɛ e vwak hwak de mê kyɛm me di ɛ wɛt a? Ma sila lagwi na jey mwa wɛt a? 25Ma tɔk pyɛ de bezarap vane ba ga ye, yɛn de be vɛ́sɛ bɔs e ji reza hom, be tē: ‘Ma ga ranas negwi! Ma ga ranas negwi yi na Dagwi!’ 26Vɔk e yɛ̌ jeng de bɔs hê nusu yi e neyey bezarap bɔs de be ha neha bɔs de na sé e neyey mɛn ɛ?
27“Yɛn e bare, negwi de yɛn e ha nê tɛ̀ bemat hom be ye bam à me sede remo de beda mɛn bá ye bam a me, ko bá doyo e de raà Baal. 28A sé naka na zarap Dagwi a ye, a sé e negwi de a ranas zɔng, ko zarap de a wok ha hom, a ha hɛ na tsak o arɔng. Bê tɔk tyɛngrɛ cugul na alkama a? 29Há hom ha sé sede kya, tanga sede remos de re mɔbɔs beta cɛk o cɛk o. 30Ma ga sogo cik e ra bezarap de be hashe neha bemɛn, ko be shara nɛ sede neha hom. 31Ano arɔng, ma ga sogo cik e ra bezarap de be ha neha mɛn ne tó mɛn, ko be tē, na yi na me. 32Wet betong na pyɛ de ma ye, Dagwi Darwey a ye, ‘Ma ga sogo cik e ra bezarap de be ha negwi mɛn de na sila na nebɔs. Yɛn e ha negwi o ko yɛn e tɛ̀sɛ bemat hom be tē rɛng yi na nebɔs tanga dâk kaa mɛn. Ma tomo hɛn, kɛ ma nɔng ɛn nu be kyè wɛt, ko yɛn a vɔk hâ sɛlɛ hak ko tyɔng vɔk na bemat o wɛt. Me Dagwi Darwey ma ha ano.’ ”
Barê yey Dagwi Darwey
33Dagwi Darwey a yang me, “À Yirmiya, ka sede hwak e ji bemat hom, kɛ zarap kɛ piris ayi a rangal hwo, a ye, ‘Barê yey Dagwi Darwey ha sé e rɛ ɛ?’ Ko hwo yang ɛ, ‘Bare yey mɛ ha sé yin pyɛ min — yin à bare lashe yey mɛ! Ko yɛ ê bomo hin e jey.’ 34Ka sede hwak e ji bemat hom kɛ zarap, kɛ piris a ka ra fwom na batîn ha vemo wɔgɔ, ‘Bare yey Dagwi Darwey’, ko mê tabak hɛ, yɛ na belɔ mɛ. 35Ko kawɛ mɛn a rangal besa mɛ bemat vwara mɛ, a ye, ‘Dagwi Darwey a ga toyo na ha wɔgɔ, ala arɛt? Dagwi Darwey a ga ye ala ɛ?’ 36Ko yɛn a kwon to ha wɔgɔ, ‘Bare yey Dagwi Darwey’ wɛt, yaga ka sede mwat hwak a ra ano, ko mê tɛ̀ ha hom he sè a yɛ barê lashe yey mwin. Bemat o ba ga sege neha Dagwi mɛn, Dagwi wo neken, Dagwi Darwey, Da Jey Mwa. 37Hwo rangâl bezarap ngan, ‘Dagwi Darwey a toyo a yin na sɛ́ ɛ? Dagwi Darwey a ye ala ɛ?’ 38Ko ka sede yɛn a ye, ‘Bare yey Dagwi Darwey.’ Ko me Dagwi Darwey ma ye, A remo de yin a tē, ‘Bare yey Dagwi Darwey’, jeng de ma ga tusa hin e ra té ano, 39ko mê hashe hin mwin, mê basak hin yikyik yi na me, yin na mwa gbɔng repomo de ma nɔng in, yin tanga bedabeda min. 40Mê tɛ̀ yin a tɛ́ in pyɛ sedusa na ye rekyen de bê sang ye bam a yɛ wɛt.”