Hosheya, gbɔng gwɔ̀m Israyɛl wo yɛnɛ mo
1E shey hê kuru baba hê negwɔm Ahas wo Yuda, Hosheya Ela a hwo re negwɔm Israyɛl, ko a re negwɔm o yi e Samariya neshey shanetat. 2A ra a Dagwi Darwey banɛn, ko mwa ano, ba wul vê begbɔng gwɔ̀m Israyɛl de ba tānga re negwɔm e ra yɛ wɛt.
3E jeng de Hosheya mo á sè re negwɔm, Da vwel Asirya, Shalmanɛsɛr a vey hwo e ra Israyɛl, ko a tɛ̀ Hosheya a talsa hɛ dyām kahɛ shey. 4Ko e bama jeng cak, Hosheya a hwo kyɛ́ ɛ nà talsa hɛ dyām o, ko a to rini Gbɔng Gwɔ̀m Sɔ wo Misra, na a vey sɛlɛ hɛ na sogô nehywɛ. Jeng de Shalmanɛsɛr a wok ha mo, a vɛ̌ vo Hosheya, a tɛ̀ ɛ e ngyang.
Ba wey na Samariya ko ba hashe BeIsrayɛl vɔk e sesam
5Shalmanɛsɛr a re vwêl Israyɛl mwa, a rɔnɔ gbɔng repomô Samariya, a tɛ̀ neshey netat, 6ko a de re rɛ e shey hê shanetat hê negwɔm Hosheya. Da vwel Asirya mo a hashe BeIsrayɛl, a kyè mɛ be wɔ tɛ́ ɛn besam e vwel mɛ. A tɛ̀ behak gbing-gbing be sangal e bak vwêl Hala, behak bagat na Rɔt Habɔr e bak vwêl Gozan, ko behak arɔng e ji bapomô BeMedya.
7Pyɛ́ yane mwa ya té ano, yaga BeIsrayɛl ba ra a Dagwi Darwey, Dagwi mɛn banɛn, mwa ano de a nusu na yɛn yi e Misra, kwɔn de bá sè ɛ besam. Ko ba re a cī fongol. 8Ba raa negwɔn yére dyuk yemo de Dagwi Darwey a pat yɛ yi e ji vwêl Israyɛl, ko ba raa nekyɔ̌n begbɔng begwɔ̀m Israyɛl. 9Ba ragas a Dagwi Darwey, Dagwi mɛn banɛn e lɛrɛ. Yɛn a lɔkɔs nekwɔn de ba nása a cī nenɔrɔ e mwa vwêl Israyɛl yi e nebapomo vɔk e bapomo de ba rɔnɔ na bedwa. 10E mwa berahwol tanga e nɛ̂n cɔ́gɔt ryey o, yɛn a to tɛ̀ a cī mo beta gacik, ko yɛn a yong sesêk Ashera, ci hwā mo, arɔng. 11Yɛn a nása nenɔrɔ̂ yas de be yɛt e nekwɔn sekwit o, tyɛng sede remo de yére dyuk ya ragas, gyam na Dagwi Darwey a de pat yɛ yi e ji vwêl Israyɛl. Yɛn a ra pyɛ́ vyes de ba tɛ̀ Dagwi Darwey a tɛ̀ shom sizɔng. 12Yɛn a re a cī fongol, mwa ano de Dagwi Darwey a ga kana tɛ̀ a yɛn ɛ nekyiri.
13Ko Dagwi Darwey a tɛ̀ mwa bezarap mɛ be tusa BeIsrayɛl tanga BeYuda na neha nemo ngan: “Tík in ragas pyɛ́ vyes! Raa hin badu hom tanga basa hom mwa de ma nɔ̂ng bedabeda min. Ma yâng bezarap hom, be ha a yin vɛ.”
14Ko BeIsrayɛl ba tɛ̀ tong wɛt, neyey mɛn na sé kashalang tyɛng na ne bedabeda mɛn de ba tɛ̀ gap mɛn e ra Dagwi Darwey, Dagwi mɛn wɛt. 15Yɛn a bang betong mɛn nà wok tusâ Dagwi Darwey tanga badu mɛ, yɛn a kyɛ́ ɛn nà gyeng wuna-na-sira de a ra na bedabeda mɛn. Yɛn a re a pyɛ̂ sekwit de ya sé yapyi zɔng fongol, ko yɛn a tɛ́ ɛn yapyi mo arɔng. Dagwi Darwey a ga kana ha a BeIsrayɛl wɔgɔ, yɛn a kwon raa negwɔn yére dyuk de ya rɔnɔ hɛn wɛt, ko yɛn a raa nɛ kwong. 16Ba kyɛ́ ɛn nà raa badu Dagwi Darwey, Dagwi mɛn. Ba yong pyɛ̂ sekwit cak bya na dyam shinang sede bemus, ko ba tɛ̀ swesêk Ashera, ci hwā mo. Ba to re a betangacɛn tanga ci mɛn Baal fongol. 17Ba ragas ɛ bes na vyoshon, ko ba to nása nèy mɛn nɔrɔ̂ rangas burang. Ba ye ngyɛ́k, na be ra kayɛ pyɛ de Dagwi Darwey a kyɛ́ ɛ. 18Ko yɛ a tɛ̀ shom na yɛn sizɔng. Yaga ano, a vɛ̌ ro ɛn yikyik yi na yɛ.
Ba de tik ɛ BeYuda zɔng de ba tɛt ɛ. 19Ko yɛn arɔng, ba to kyɛ́ ɛn nà raa badu Dagwi Darwey, Dagwi mɛn, ba to raa nekyɔ̌n BeIsrayɛl. 20Yaga ano, a kyɛ́ ɛ BeIsrayɛl mwa hɛn, a tabak hɛn, a nɔng ɛn e vwɔ̂ bemât repugu, na be re ɛn, ko e yɛnɛ mo, a ro ɛn yikyik yi na yɛ.
21Jeng de Dagwi Darwey a kana gas yére rwa bato yi e lɔ Davit, BeIsrayɛl o ba kasa Yɛrɔbɔwam Nebat, na a tɛ́ ɛ gbɔng gwɔ̀m mɛn. Ko Yɛrɔbɔwam o a vɛ̌ tɛ̀ Israyɛl be tik nà raa Dagwi Darwey, ba ragas gbɔng banɛn. 22Yi e jeng yane, bemat o ba sangal e de ragas banɛn tyɛng na Yɛrɔbɔwam. 23E yɛnɛ mo, Dagwi Darwey a ro ɛn yikyik yi na yɛ. A tɛ̀ ba hashe hɛn, ba kyè mɛ, be tɛ́ ɛn besam e sevwêl Asirya, kwɔn o a hane de yɛn a nàra. Gwong a gwomo de Dagwi Darwey a sila ha de a kana ha yi na bemât fwom mɛ, bezarap mɛ.
Ba vey na bemat beduk e Samariya
24Da vwel Asirya a vey na bemat yi e bapomô Babilɔn, na Kuta, na Ava, na Hamat tanga Sɛfarvayim a sek na yɛn na retek vɔk e vwêl Samariya. Yɛn a wɔ sangal e bapomo de BeIsrayɛl ba kana sangal ɛ, a wuna ɛ na gbɔng repomô Samariya.
25E mɛsɛng o, bemat vane ba re a Dagwi Darwey fongol wɛt, ko a tomo begukum, na be vos ɛn, be mɔbɔs behak e ji mɛn. 26Tom hwak a wɔ̀ ha a Da vwel Asirya, a yang ɛ, “Bemat de hwà wɔ tik e vwêl Samariya ba tɔk begwong de be re a ci vwel hane fongol wɛt. Ano de ya tomo begukum de ba vos ɛn ba mɔbɔs behak e ji mɛn.”
27Da Vwel o a toyo na ha, a ye, “Be jut hwak e ji bepiris o de ba vey mɛ e ngamo, na be to tomo hɛ vɔk e Samariya. Ê tɔk sangal e hwomo, na a basa a yɛn begwong ci vwel hane mo.” 28Ano kwong, ba kasa hwak e ji bepiris o, na a toyo vɔk e Samariya. A sangal e Bet-Ɛl, ko a basa a bemat gwong de ba rɔda re a Dagwi Darwey fongol.
29Ko bemat beduk o ba yong a cī mɛn pyɛ̂ sekwit arɔng. Ba tɛ̀sɛ yɛ e karɛ repomo de yɛn a sangal ɛ e nekwɔn sekwit de BeIsrayɛl ba kana lɔkɔs. 30Bemat yi e Babilɔn ba yong pyɛ sekwît ci mɛn Sukɔt-Benot, vane de ba yi e Kuta ba yong myɛn Nergal, vane de ba yi e Hamat ba yong myɛn Ashima, 31ko vane de ba yi e Ava ba yong myɛ́n Nibhas tanga Tartak. Ko bemat yi e Sɛfarvayim ba nára nèy mɛn nɔrɔ̂ rangas burang yaga cī mɛn Adaramɛlɛk tanga Anamɛlɛk. 32-33Ba re a cī mɛn fongol, tyɛng sede remo de yɛn a ragas jeng de yɛn á rɔngɔl nà hashe hɛn vey e vwêl Samariya. Ko ba to re a Dagwi Darwey fongol arɔng, ko yɛn a kasa bepiris yi e ji bemat mɛn, na be ra a yɛn fwom e nekwɔn sekwit mɛn.
34Vey e jeng yemo, bemat o ba sé raa negwɔn neroso mɛn. Yɛn a re a Dagwi Darwey fongol wɛt, ba kyɛ́ ɛn nà raa mwa badu de a nɔ̂ng yére Yakɔp womo de a nɔng ɛ rezâ Israyɛl. 35E jeng de Dagwi Darwey a kana wuna hɛ na sira tanga BeIsrayɛl, a ha a yɛn neha nemo ngan: “Yin sap ci wɛt. Yin gaba e cat bol pyɛ sekwit, na yin re a ci mo fongol yin nára a yɛ nɔrɔ yas de be yɛt wɛt. 36Sap in me, Dagwi Darwey, nju hom zɔng, me wɛ de ma nusu na yin yi e Misra yi na gbɔng reto na gap hom. Gaba hin na yin a re a me nju hom fongol, nára hin a me nɔrɔ yas de be yɛt arɔng. 37Yin sap ci wɛt, ko yin dopse gyenges mwa badu hom tanga basa hom de ma jɛk a yin. 38Bare hin na sira de ma wuna na yin. Me to gwɛ ha arɔng: Yin re a ci fongol wɛt. 39Me wɛ à Dagwi Darwey, Dagwi min. Ré in a me zɔng fongol, ko e me de ma rɔda sey in yi e vwɔ̂ mwa bemât repugu min.”
40Ko bemat vane mo ba gyeng badu vane wɛt, ko yɛn a re nuyel na raà negwɔn neroso mɛn zɔng.
41Yɛn a re a Dagwi Darwey fongol bɛs, ko yɛn a to re a cī mɛn fongol arɔng. Yére mɛn ye ragas ano vey e remo.