Dagwi a sé tanga bemat mɛ e jeng reyɔm
Lwɛlɛ̂ Asaf de a ra a Yɛdutun.
Gwá sè e vwɔ̂ mwât kyé na lɛlɛ.
1Ma tosho a Dagwi na gbɔng fwɔ,
ma tosho a yɛ na gbɔng fwɔ, na a bin wok me.
2E jeng reyɔm, me jāma Darwey.
Naturuk me sǎ na vɔ hom e nára vɔk na yɛ,
ko mê sey wɔrɔk mwat hwak wɛt.
3Me bare na Dagwi,
ko me rus, e tɛ̀ me gbɛrɛk.
4E ro a bayis hom na nevwa,
me yel e bɔrɔk, me tɔk ha wɛt.
5Báre hom ha toyo vɔk e jeng raane,
vɔk e neshey de na ga kana kwey.
6Nabwalak me bare na lɛlɛ hom,
me tɔrɔng e ji yey hom,
ko me rangâl to hom ngan:
7“Darwey ê ye zak a hot gbak-gbak a?
A rɔda to dura a wot nerat mɛ a?
8A ga tik nà tɛ̀ yey na wot nesheneshey a?
Ê sila nu de a ga vo a wot gbak-gbak wɛt arɛt?
9Dagwi a ga ye bam à wok nemwishish a?
E ji shom mɛ, a ga kyɛ́ ɛ nà tosho reyɔm mot a?”
10Ko ma ye, “Pyɛ de ye lashe a me yey yɛ̀ a:
Dagwi De A Dal Na Reto Mwa
e to sɛlɛ hot na vwɔ̂ gap mɛ wɛt.”
11À Dagwi Darwey, me bare na tomong mō,
ey, na pyɛ̂ bes mō yê raane.
12Me tɔrɔng e ra gbɔng pyɛ́ de hwà ra jijining.
13À Dagwi, begwong mō ba sé berat.
Vit a ci de ya sé sede hwo.
14Hwà sé Dagwi de hwó ra pyɛ̂ bes,
hwó tɛ̀ yére bemât jey be tɔk reto mō.
15Hwà viri bemat mō,
yére Yakɔp na Yɔsɛf yi na reto mō.
16À Dagwi, jeng de gworep gwa di o,
gwa tɛ̀ bengyip, ey, gwa tɛ̀ bengyip,
gwa vow vɔk e tîs gwɛ.
17Rwak wa jɛrɛk yi e larwak, gbara wa taksal,
ko nedɛbɛt mō na tabas e kagwa sede ket.
18Ba wok lumla mō sede bol kyɛkyɛ̂ bedwa,
nedɛbɛt na tɛ̀ negbey e ra jey mwa,
jey ya dikta ko ya digis.
19Gwong mō gwa kwey e ji gworep,
hwà yɛrɛ gwong e ji nshi dɛ̀mbɛl,
ko ba ka di tas bol mō wɛt.
20Hwà kyè na bemat mō sede lwêk vyēl e kyè na kwara mɛ,
ko hwà kasa Mose tanga Aharon na be se vê nuyel mɛn.