Lwɛlɛ e ra tɛ̂ yêy Dagwi
Lwɛlɛ̂ Davit
1Me somo Dagwi Darwey na yey hom mwa,
na yey hom mwa, mê somo Dagwi wo jɛrɛ!
2Me somo Dagwi Darwey na yey hom mwa,
mê sang ye bam na nerat mɛ de a dura a me wɛt.
3E halsa a me banɛn hom mwa,
e tɛ̀sɛ me tyang yi e nerɔ hom mwa.
4E sey neken hom yi e reku,
e dura a me nerat ding-ding,
e wok nemwishish hom tyɔng wɛt.
5E nɔngɔs me pyɛ́ de me simo gbák de ma sé kwen,
e turu me e nebot hom, me ye bir sede kim.
6Dagwi Darwey e yɛrɛ shɔt tsak o,
e yɛrɛ a vemo de be tak a yɛn shɔt e tē.
7A dura a Mose pyɛ́ de a yong ɛ na a ra,
ko a dura a BeIsrayɛl tomong mɛ.
8Dagwi Darwey a sé wo toshô reyɔm, wo nerat.
E ra shom ziri wɛt,
ko e dura a bemat nerat mɛ ding-ding.
9E gyong ot kayɛ jeng wɛt,
e wok shom gbak-gbak arɔng wɛt.
10E tabak hot lɛgɛm,
e tala hot tyɛng na banɛn de wot e ragas wɛt.
11Sede remo de lagwi wa sé yikyik na jey,
ano de tɛ̂ yey mɛ na vemo de be sap ɛ ha sé ding-ding.
12Sede remo de rwa rak wa sé yikyik yi e rwa ta,
ano de Dagwi e jut banɛn mot yi na wot.
13Sede remo de da e wok nemwishish nèy mɛ,
ano de Dagwi Darwey e wok nemwishish vemo
de be sap ɛ.
14Yɛ a tɔk gwong de a yong ot,
a dun wɔgɔ, a yong ot na fongol zɔng wɛt.
15Neken mwasi ne kwey sede sɔng,
sede bejamuk de be ras vòo e hey.
16Gul rak gwo pɛsɛl vɛ, ko be pere wey,
be to tɔk kwɔ̂n vɛ wɛt.
17Ko Dagwi Darwey e tɛ̀ yey na vemo de be sap ɛ nesheneshey,
e dura a yere mɛn nerat,
18yemo de ye gyenges wuna-na-sira mɛ,
de ye bare na badu mɛ na be gyeng vɛ.
19Dagwi Darwey a ga tɛ̀ gwofwa negwɔm mɛ e lagwi,
yi e hwomo, e re negwɔm e ra jey mwa.
20À yin begbɔng betom-lagwi de yin e ra pyɛ de e nɔng in nu,
à yin de yin e wet betong na ha mɛ,
somo hin Dagwi Darwey!
21À yin regyɛng lagwi,
a yin bemât fwom mɛ de yin e ra pyɛ́ de yɛ e simo,
somo hin Dagwi Darwey!
22À yin pyɛ̂ mwa de Dagwi Darwey a yong,
somo hin hɛ e mwa nekwɔn de e re ɛ negwɔm!
Me pyɛ hom arɔng ma rɔda somo Dagwi Darwey.