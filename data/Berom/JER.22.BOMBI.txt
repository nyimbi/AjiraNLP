Hâ Yirmiya vɔk na belɔ gwɔ̀m Yuda
1Dagwi Darwey a yang me: “Ci e lɔ gwɔ̀m Yuda, na hwo ha ha hemo: 2‘Wet betong na hâ Dagwi Darwey, à hwo gbɔng gwɔ̀m Yuda, de hwà sé sangal e ra gwofwa negwɔm Davit, hwo na bemat fwom mo tanga bemat mo de be yeles e rùhup vemo. 3Me Dagwi Darwey ma nɔng o nu, hwo ra pyɛ́ na necik na hwo gas badu e tē arɔng. Gyep mwat de ba sé mɔt ɛ yi e mwat de a sé shigi a yɛ mo. Hwo ra pyɛ vyes cak kɛ hwo ra yol na bemât yére dyuk, kɛ bekuma, kɛ hwo mɔt ɛn wɛt, kɛ hwo mɔbɔs bemat de ba ra pyɛ wɛt e kwɔn hemo. 4Ka sede hwà ra pyɛ de ma nɔng nu e ra yɛ mwin, ko yere Davit yê re nuyel na re negwɔm. Ko yɛn, mwa na bemat fwom mɛn na bemat mɛn, bê re nuyel na kweres e rùhup lɔ gwɔ̀m hemo e ra bekyɛkyɛ bedwa tanga e ra bedwa mɛn arɔng.’ 5Ko ka sede hwà gyeng nu hom wɛt, ko ma sira me, lɔ gwɔ̀m hemo hê gaba, hê tɛ́ ɛ barin. Me Dagwi Darwey ma ha ano.”
6Ey, pyɛ de Dagwi Darwey a ha e ra lɔ gwɔ̀m Yuda à yemo:
“Hwà sé a me sede Gileyat,
sede rà rak Raku Lɛbanɔn.
Ko ma sira mê tɛ̀ hwo sè gbingiring,
gbɔng pomo de vit à mwat.
7Mê yong bemât wey na hwo,
mwa na pyɛ̂ como mo.
Yɛn ê yɛt cɔ́gɔt sida mō de ya dal na nerat,
na yɛn a bomos yɛ e kya.
8“E bama mo, bemat yére dyuk pyak bê kweres ko be rangsâl bemɛn pyɛ de ya tɛ̀ me, Dagwi Darwey ma ra a gbɔng repomo remo pyɛ yere yemo. 9Ko yɛn ê toyo mɛ̀, be ye, a sé yaga yin a ga ye waa a wuna-na-sira min na me, Dagwi Darwey, Dagwi min, ko yin a ga re a pyɛ̂ sekwit fongol, yin a ga ra a yɛ fwom arɔng.”
Hâ Yirmiya e ra Yɛhɔwahas
10“À yin BeYuda, yin kwon tosho Gbɔng Gwɔ̀m Yɔsiya de a ga ku wɛt,
yin ra sesîn reku mɛ wɛt.
Tosho hin Gbɔng Gwɔ̀m Yɛhɔwahas Yɔsiya yaga ba ga kyè na yɛ,
ko ê to toyo wɛt,
ê sang to di vwêl tɔ́ mɛ wɛt.”
11Dagwi Darwey a ha ano e ra Yɛhɔwahas Yɔsiya, yɛ de a re negwɔm da mɛ ne gwɔ̀m Yuda, a ye, “A ga kyè yi e ngamo, ko ê sang to toyo wɛt. 12A rɔda ku e vwel de ba jut ɛ vɔk ɛ, ko ê sang to di vwel hemo wɛt.”
Hâ Yirmiya e ra Yɛhɔyakim
13“Gawey e ra mwat de e lɔk lɔ mɛ e ra gwong de gwa sé cik wɛt,
ko beduk rak o e ra gwô tsak o wɛt,
yɛ de e tɛ̀sɛ bemat vwara mɛ be ragas a yɛ fwom e nɔrɔ,
ko e talsa hɛn byɛ mɛn wɛt.
14Gawey e ra womo de e tē,
‘Mê lɔk a tó hom gbɔng lɔ,
na beduk rak o betes.’
Ano a tɛ̀ bapɔk bates e lɔ mo,
a tɔrɔ vara mo na cɔ́gɔt sida,
ko a mɔmɔ hɛ na būm swinang.
15Hwó bare hwô sè gwɔ̀m rwat
ka sede hwà lɔk nelɔ na cɔ́gɔt sida a?
Da mo á vɔk pyɛ̂ re na nshî sɔ, nshî sɔ shɛrɛk
ko á gas badu e tē na a ra necik wɛt a?
Yaga ano, pyɛ̂ mwa ya sè á yɛ naka.
16Á ragas a bepɛng na vê nevit pyɛ́ shɔt tsak o,
yi ano, kayɛ pyɛ ya kyè a yɛ gyat.
Pyɛ ma yane de be tâng yɛ wɔgɔ,
mwat o a tɔk me.
Me Dagwi Darwey ma ha ano.
17Ko di hwà sɛt bayis mo na yey mo
e ra jama pyɔlɔ̂ bɔs,
na e ra shushu nemi bemat berat,
tanga e ra mɔt bemat, na yol.
18Yaga ano, pyɛ de Dagwi Darwey a ha
e ra Yɛhɔyakim Yɔsiya, gbɔng gwɔ̀m Yuda a yemo:
Bê tosho hɛ wɛt, be tē:
Yaa kukuuk, à gwa hom wen! Yaa kukuuk, à gwa hom hwong!
Bê tosho hɛ wɛt, be tē:
Yaa kukuuk, à darwey! Yaa kukuuk, à gbɔng gwɔ̀m!
19Bê lɛrɛ hɛ sede madung —
bê hwɔlɔ hɛ, be wɔ bomo e bama ri Yɛrusalɛm.”
Hâ Yirmiya e ra Yɛrusalɛm
20“À bemat Yɛrusalɛm, nusu hin vɔk e beraku Lɛbanɔn na yin wɔ̀ dak sekun,
kyè in vɔk e beraku Bashan, na yin wɔ̀ tosho;
yila hin yi e beraku Mowap,
yaga ba ga re besâ como min mwa.
21Ma tusa hin jeng de kayɛ pyɛ ya sé a yin gyat,
ko yin a ye, ‘Wot ê wet betong wɛt!’
Begwong min ba sé ano yimo newen min,
yin a ga gyeng ha hom wɛt.
22Gul gwô gangas bemat nuyel min e jey sede belek na yas mɛn,
ko besâ como min bê kyè vɔk e de sesam.
Ano yin ê vo rekyen, yin ê tɛ́ in pyɛ byɛs,
yaga mwa neves de yin a ragas.
23Yin de yin a sangal e Lɛbanɔn,
yin a lɛsɛ hin e nelɔ de ba tɔrɔ na cɔ́gɔt sida,
yin ê ba gwɔrɔng jeng de nepêp royo na hwo in,
nepep yere ne hwā de e kyè wɔ tɔ.”
Shɔt Dagwi e ra Yɛhɔyakin
24Dagwi Darwey a yang Gbɔng Gwɔ̀m Yɛhɔyakin Yɛhɔyakim wo Yuda, “Ma sira na neken hom, ka hwà ka sé yɔbɔ̂ tô gwɔ̀m ye kwɛn vwɔ yege hom, mê pat o na gap, 25ko mê nɔng o na bemat de hwó tele hwo hɛn, yɛn de be simo be mɔrɔ hwo. Mê nára hwo e vwɔ Gbɔng Gwɔ̀m Nɛbukadnɛzar wo Babilɔn, na BeBabilɔn na bemat como mɛ. 26Mê tɛ̀ o, na neng-gwɔ mo e ji sesam na retek. Yin ê kyè vɔk e vwel de ba tɔ hwak e ji min e ji hɛ wɛt, ko mwa hin yin ê kushu e hwomo. 27A rɔda to sè a yin cwey di vwel hemo, ko yin ê sang to toyo ɛ wɛt.”
28Ma ye:
“Sɛ̌ mwat womo, Gbɔng Gwɔ̀m Yɛhɔyakin a ga tɛ́ ɛ pyɛ byɛs sede gwɛt tsung,
rwey de vit a mwat de e to simo a?
Yaga sɛ́ de ba kyɛ́ ɛn hɛ na nèy mɛ
be wɔ bomos hɛn e vwel de yɛn a tɔk hɛ wɛt ɛ?
29Káa à vwel, à vwel, à vwel!
Wet betong na hâ Dagwi Darwey!”
30Dagwi Darwey a ye ngan:
“Jɛk mwat womo sede mwat nà hwey,
mwat de ê vɔk nerat wɛt mwa nepɔlɔ mɛ e jey.
Yaga vit a hwak e ji nèy mɛ, de ê di wɛng,
de ê sangal e ra gwofwa negwɔm Davit,
na a to re negwɔm Yuda.”