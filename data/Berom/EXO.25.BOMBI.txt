Nenɔrɔ yaga kwɔ̂n re a Dagwi fongol
(Nusu 35:4-9)
1Dagwi Darwey a ha na Mose, a yang ɛ, 2“Ha a BeIsrayɛl, bē vey a me na nenɔrɔ. Hwà rɔda sey a me nenɔrɔ̂ yey pyɛng yi na kawɛ mwat. 3Ko nenɔrɔ de hwô sey yi na yɛn a net: Dyam shinang, na dyam pyɛng tanga dyam pama, 4na shwey de ha sé wilwil, na hemo de ha sé sinang tanga hemo de ha sé zwey, na shwêy linen puruk de ha pɛngɛ, na setôt vyēl shi, 5na bahwô begam de ba ga tɛ̀ vɛ besinang, na vê pyɛ̂ nshi, na cɔ́gɔt tîn rɔgɔ, 6na něy yaga bekywa-kya, na pyɛ̂ nesang nerat de be yong mɛ něy shushu, na pyɛ̂ rangas yê nesang hyɔɔlɔl, 7na dyéngere ryat yê onis tanga dyéngere ryat o cak yaga rugû fwôm darwêy bepiris, tanga radîng gèy mɛ.
8“BeIsrayɛl bē yong kwɔ̂n re a me fongol na nenɔrɔ nemo mo, na me bin sangal ɛ e tē mɛn. 9Yin a rɔda yong kwɔn o mwa na pyɛ́ de bê tɛ̀ e ji mo, tyɛng sede remo de ma sé dura a hwo rezinâ hɛ.”
Kundung wuna-na-sira
(Nusu 37:1-9)
10“Hwo tɛ̀, be yong Kundung Wuna-na-Sira na cɔ́gɔt tîn rɔgɔ, nelîs gwɛ mita gwining na besɛntimita kuru, netes o na negarang o besɛntimita kuru bataama. 11Bē dak gwɛ na celes dyam shinang e ji mo na bama mo. Bē gwɔrɔ gwɛ na tɔrɔ e bakwɔng o na dyam shinang. 12Bē yong nerwěy nenaas ne dyam shinang, na be tɛ̀ e tîn kundung o e bahagat, neba e kahɛ hagat o. 13Bē yong begele na cɔ́gɔt tîn rɔgɔ, ko be dak vɛ na dyam shinang. 14Bē gyira vɛ e ji nerwěy o e kahɛ hagât kundung o yaga jurûs gwɛ. 15Bê nàra e ji nerwěy kundung o, ko bē paa vɛ wɛt. 16Ko hwo tɛ̀ e ji gwɛ beta bagasak de ba vɔk ɛ badu hom de ma rɔda nɔng o.
17“Bē yong pyɛ bâng kundung o na celes dyam shinang, nelis o mita gwining na besɛntimita kuru, ko netes o besɛntimita kuru bataama. 18-19Bē yong bekɛrup beba vê dyam shinang, be táng vɛ. Bē yong vɛ na bafabak. Bē tɛ̀ kɛrup o gwining yaga hagât pyɛ bang o hemo, ko gwining yaga hagat o here. Bē yong vɛ, na be sè pyɛ jining na pyɛ bang o e bahagat baba mo. 20Bafabâk bekɛrup o ba rɔda sè vɔk e rak o, na be tɛ̀ a pyɛ bang o necam. Bekɛrup o bê bɛrɛng bemɛn, ko mwa vɛ bê bɛrɛng pyɛ bang o.
21“Hwo tɛ̀ beta bagasak e ji kundung o, ko hwo tɛ̀ pyɛ bang o e ra gwɛ. 22E kwɔn a hane de mê man ɛ na hwo, yi e ra pyɛ bang o e tê bekɛrup o, ma rɔda ha na hwo, ko mê nɔng o mwa badu hom yaga BeIsrayɛl.”
Tebut kpam-tuk de be nása yaga Dagwi
(Nusu 37:10-16)
23“Hwo tɛ̀, be yong tebut na cɔ́gɔt tîn rɔgɔ, nelis wɛ besɛntimita kuru shabatat, netes o besɛntimita kuru batungun, na negarang o kuru bataama. 24Bē dak wɛ na celes dyam shinang, ko bē tɔrɔ wɛ, bē gwɔrɔ bakwɔng o na dyam shinang. 25Bē gwɛ̌ negarang bakwɔng o na netes de na sé sede tas vwɔ, bē to tɔrɔ, bē gwɔrɔ mɛ mwa bakwɔng o na dyam shinang. 26Bē yong nerwěy nenaas ne dyam shinang, ko bē tɛ̀ a bol naas o hihining. 27Bē tɛ̀ nɛ bagat na kwɔn de ba gwɛ̌ negarang bakwɔng o. Fwôm nerwěy o gwɛ a vɔ̂k begele mo gak e jeng jurûs tebut o. 28Bē yong begele mo na cɔ́gɔt tîn rɔgɔ, ko bē dak vɛ na dyam shinang.
29“Bē yong nepěy, na begance, na netsung tanga neshǐ yaga nása pyɛ̂ sɔ vɔk na Dagwi. Bē yong yɛ̄ mwa na celes dyam shinang. 30Ko e ra tebut o, bē tik ɛ kpam-tuk de wô sè e nuyel hom kayɛ jeng.”
Pyɛ tikîs bekywa-kya
(Nusu 37:17-24)
31“Hwo tɛ̀, bē yong pyɛ tikîs bekywa-kya na celes dyam shinang de ba táng yɛ naka. Retin o na kwɔ̂n kaba mo de ha vɔk ɛ nelang, na nekwɔn tɛsɛ kya mo bē yong yɛ, na ye sè pyɛ jining o. 32Pyɛ tikîs bekywa-kya mo ye vɔk nelang netyiimin e bahagat yɛ, nelang netat e kahɛ hagat. 33Kahɛ lang hē vɔk neshǐ nesɛl o netat de ba yong nɛ sede cúyu almɔn de ya sé wunta hɛ mwa na bakparâk yɛ na berang yɛ, netat nê sè e ra lang de he raa, ko nê raa ano e ra kahɛ e ji nelang netyiimin o, ko mwa nɛ nê yi e pyɛ tikîs bekywa-kya mo. 34Ko kwɔ̂n kaba bekywa-kya mo hê vɔk ɛ neshǐ nesɛl o nenaas de ba yong nɛ sede cuyû almɔn de ya sé wunta hɛ, mwa na bakparâk yɛ na berang yɛ. 35Rekparâk cuyû almɔn o, rining rê sè e tê kanɛ nelang neba. 36Mwa pyɛ́ yê pyɛ tikîs bekywa-kya mo bē táng yɛ na celes dyam shinang, na ye sè pyɛ jining o.
37“Bē yong bekywa-kya betaama, be tɛ̀ vɛ e ra pyɛ tikîs bekywa-kya mo, na be ta negbey wɔ e nuyel. 38Bē to yong bekabra na bèkywa-kya mo na celes dyam shinang arɔng. 39Bē yong pyɛ tikîs bekywa-kya mo na mwa pyɛ̂ wɛ na celes dyam shinang de nedirik o na sé sede kilo kuru batat na vɛ betungun. 40Tē naka, na hwo yong yɛ̄, tyɛng sede remo de ma ga dura a hwo rezinâ yɛ e ra raku.”