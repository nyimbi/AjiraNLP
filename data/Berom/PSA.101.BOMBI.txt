Vonu gbɔng gwɔ̀m e ra raà badu Dagwi
Lwɛlɛ̂ Davit
1À Dagwi Darwey, ma rɔda ra a hwo lwɛlɛ,
mê ra lwɛlɛ̂ somo e ra nerat na gâs shɔt mō e tē.
2Ma rɔda tē ngyɛ́k na me raa gwông bemat de ba sila gyat.
E yɛ̌ jeng de hwô vey sɛlɛ me ɛ?
Mê sangal e gwong de gwa sila gyat
e yɛnɛ̂ negwɔm hom.
3Me simo pyɛ hom cak ye se na neves wɛt.
Mê kyɛ́ me tomông vemo de ba ga ye rɛng yi e raà Dagwi,
pyɛ cak yê wuna me na yɛn wɛt.
4Mê kyɛ́ me nà se kang-gang,
ko pyɛ hom cak yê sè na râ neves wɛt.
5Mê wey na mwat de e hat mwât vwara mɛ,
mê niri na mwât tos to kɛ mwât paà kwas wɛt.
6Mê jama vemo de ba sé vê tsak o e vwel o,
na yɛn a sangal tanga me.
Womo de e kyè e gwông bemat de ba sila gyat
a rɔda ra a me fwom.
7Vit a mwat de e ragas bɔs de ê nàra e lɔ hom,
vit a mwât kwɛlsɛng de ê sangal na me.
8Kanɛ nagasi mê weres na vemo de ba sé beves e vwel o,
mê kàsa bemât râ neves yi e gbɔng repomô Dagwi Darwey.