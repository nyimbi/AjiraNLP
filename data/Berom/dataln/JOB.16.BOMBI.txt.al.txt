1  Iyɔp a hanat a ye, 

2  “Ma ga wok yere pyɛ́ yemo zang pyak, mwa hin, yin a sé vê wɔ́rɔk wɛt ko vê gwɛ̌ reyɔm zɔng. 

3  Neha gul na vɔk yɛnɛ bɛ, kɛ sé ya ra o de hwà toyo a me na ha ayi. 

4  Me tɔk ha sede hwo arɔng, ka yin a sé e negwɔn de ma sé e ji mo, ma yâng vɛ́sɛ hin na neha, me raa me digis rato. 

5  Ko me ha neha de nê gwɛ a yin ɛ yey ting, neha de nê nunus yi e nu hom nê ra a yin hwâl reyɔm. 

6  Ka ma ha, nepep rebek nê hala me wɛt, kɛ ma saa yuu, rining o. 

7  Remo, Dagwi a ga tɛ̀ me gbɛrɛk, ba ga wey na belɔ hom mwa. 

8  E dî bemat, reyɔm ra sé yaga banɛn hom, ko sɔ me, ha tɛ̀ me gwɔshɔk, he dura ma sé mwât buru. 

9  E ji nepep shom mɛ, â kangat me vyéy e bɛɛ me ves, e roros yìn mɛ e ra me, mwât repugu hom e tē zùk a bayis e ra me. 

10  Ba wuma nenu mɛn hwɔɔng e ra me, ba dak a me ranang, yaga ba byɛs me, yɛn a gworo me. 

11  Dagwi ê row me na vemo de be sap cī, a ga barak me e vɔ bemât neves. 

12  Ma sé sangal tyang, a shara me, a ta a me tsót, ko a bunut me, 

13  a ga rene me, bemât begbang mō ba gworo me. E ló me e pyík, vit a nemwishish, a mɔrɔ yɛ̌ hom, e lusha nshi mo e vwel. 

14  E tɛ̀sɛ a me baram, yemo à jeng e ra yemo a jeng, e ro me cùu sede mwat como. 

15  Ma tolo cɛ̂k rugu, me bang me rebek hom, ma ga tɛ́ me sede fongol zɔng. 

16  Ma sǎ e de tosho, bayis ba pere senge zweeyey, bayis hom bé bá bɛɛ lwil mwangalang. 

17  Bak o nwang, vit a me na nɛn, ko won hom na Dagwi ha sé hê tsak o. 

18  À jey, hwo lɛrɛ nɛn hom wɛt, ma sé e nû reku, ka ma vɔk bare hak ves e yey hom, Darwey ê wet betong na me wɛt, ko tsak o mwin, Dagwi e wokos me e sey won hom. 

19  Ko remo, ma vɔk mwât nuha e lagwi, e hwomo arɔng mwat a sɛ́ de ê tumal a me. 

20  Besa hom be shɛgɛsh me, me tosho na nemwishil wàratar e nuyêl Dagwi; 

21  na a tumal a me, sede remo mwat e tumal a mwat. 

22  A remo me ro neshey zɔng; ma sé e gwong wɔ e kwɔn de be to toyo wɛt.”

