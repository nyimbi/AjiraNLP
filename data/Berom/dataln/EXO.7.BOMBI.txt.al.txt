1  Ko Dagwi Darwey a yang ɛ, “Di, ma ga tɛ̀ o sede Dagwi na Farawo, ko Aharon, gwà mō, a rɔda sè mwât ha mō. 

2  Hwà rɔda ha a yɛ mwa pyɛ́ de ma nɔng o nu e ra yɛ̄, ko Aharon ê ha a Farawo, na a hàla BeIsrayɛl be nusu yi e sevwel mɛ. 

3  Ko ma rɔda tɛ̀ yey mɛ kashalang, na me bin gwɛ̌ dura reto hom yi na pyɛ̂ bes detidetu e sevwêl Misra. 

4  Farawo a rɔda wok in wɛt. Ano kwong, BeMisra bê man na me, ma rɔda tabak hɛn hyiw, na me pat regyɛng BeIsrayɛl, bemat hom, yi e Misra. 

5  Jeng de ma rɔda nára vwɔ hom gwô gap e ra Misra mo, na me nusu na BeIsrayɛl yi e tē mɛn, BeMisra mo ba rɔda tɔk, me wɛ a Dagwi Darwey.” 

6  Mose na Aharon ba ra tyɛng na pyɛ de Dagwi Darwey a nɔng ɛn nu. 

7  E jeng de yɛn a ha na Farawo, Mose a vɔk neshey kuru rwit (

80  ), ko Aharon a vɔk nɛ kuru rwit na nɛ netat (

83  ). Gwelê Aharon 

8  Dagwi Darwey a yâng Mose na Aharon, 

9  “Ka sede Farawo a yang in, yin ra pyɛ bes de ya dura, yin a vɔk reto, ko hwo, Mose, hwo yâng Aharon a jut gwele mɛ, na a barak gwɛ e vwel e nuyêl Farawo, ko gwô tɛ́ ɛ gwɔ̄m.” 

10  Ano kwong, Mose tanga Aharon ba kyè vɔk na Farawo, ba ra tyɛng na pyɛ de Dagwi Darwey a nɔng ɛn nu. Aharon a hwo barak gwele mɛ e nuyêl Farawo na bemât badu mɛ, ko gwa tɛ́ ɛ gwɔ̄m. 

11  Farawo kwong a tomo, be vey na bemât netsitsɛng na bevwoshon, ko bemât tô bes vê Misra mo, ba ra tyɛng ano na retô bes mɛn arɔng. 

12  Kawɛ e ji mɛn a barak gwele mɛ, ko bà tɛ́ ɛn begwɔ̄m. Ko gwelê Aharon gwa wɔlɔk begele mɛn o mwa pyɛt. 

13  Mwa ano, Farawo a tɛ̀ yey mɛ kashalang, a kyɛ́ ɛ nà wok ha mɛn, sede remo de Dagwi Darwey a ga kana ha. Tumbang wo mɛsɛng, à nemi 

14  Dagwi Darwey a yâng Mose, “Farawo a sé gbàrak, a kyɛ́ ɛ nà hàla bemat o. 

15  Kyè vɔk na yɛ nagasi, tyɛng jeng de e nunus vɔk e Gwɔrɔt Nil. Vɔk ɛ gwele mō, gwomo de gwa kana tɛ́ ɛ gwɔ̄m. Gyéng ɛ, na hwo man na yɛ e nû kwogom, 

16  ko ha a yɛ, ‘Dagwi wo BeIbrani, a tomo me, na me ha a hwo, na hwo, hàla bemat mɛ be kyè, na be bin wɔ̀ re a yɛ fongol e hey. Ko hwà sé ra retek pere vey e remo.’ 

17  Ko di, à darwey, Dagwi Darwey a ye, hwà rɔda tɔk yerê mwat de yɛ a sé yi na pyɛ de a rɔda ra. Di, ma rɔda fala nshî Gwɔrɔt Nil na gwele de gwa sé e vwɔ hom, ko nà rɔda doyo, ne tɛ́ ɛn nemi. 

18  Betɔk ba rɔda kushu, ko nshî gwɔrɔt o nê tɛ̀ nesang hwoolol de BeMisra bê tɔk sɔ nɛ wɛt!” 

19  Dagwi Darwey a to yâng Mose, “Yâng Aharon, a jut gwele mɛ, na a nára gwɛ e ra nshî mwa e sevwêl Misra, nshi nè nerɔt, na ne bakang, na ne bekadung tanga mwa bwang nekwɔn sɛ̂ nshi mɛn, yaga na ne bin tɛ́ ɛn nemi. Ko nemi nê sè e kagwa e ji sevwêl Misra mwa e ji bakwo tanga betsung.” 

20  Mose tanga Aharon ba ra tyɛng sede remo de Dagwi Darwey a nɔng ɛn nu. E nuyêl Farawo na bemât badu mɛ, Aharon a jut gwele mɛ e rak o, a fala mɛ nshî Gwɔrɔt Nil, ko mwa nshi mo na tɛ́ ɛn nemi. 

21  Betɔk mwa ba kushu, nshi na tɛ̀ nesang hwoolol, ko bemat ba tɔk sɔ nɛ wɛt. Nshî mwa sevwêl Misra na tɛ́ ɛn nemi. 

22  Ko bemât tô bes vê Misra arɔng ba ra tyɛng ano na tô bes mɛn. Mwa ano, Farawo a tɛ̀ yey mɛ kashalang, a kyɛ́ ɛ nà wok Mose na Aharon, sede remo de Dagwi Darwey a ga kana ha. 

23  A doyo, ko a toyo vɔk e lɔ mɛ, vit nà ka bare na pyɛ de ya té wɛt. 

24  BeMisra mwa ba kyě kas bavɔng e rwa kwogôm Gwɔrɔt Nil, na be sɛ̀ nshî sɔ, yaga yɛn a tɔk sɔ nshî gwɔrɔt o wɛt. 

25  Nepɔlɔ netaama na kwey e bama de Dagwi Darwey a ga kana fala nshî Nil o.

