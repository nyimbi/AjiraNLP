1  Gawey e ra vê yông neves, na tomong ves e dyɛngɛ e gat mɛn! Ras de gasi ha ye gbey, yɛn e ra pyɛ de ba yong o, a remo de yɛn a vɔk retô rá ano. 

2  Bé mara yis e ra hiri, ko be sey ɛ̀ vɛ na retek, ko nelɔ, ko be sey ɛ̀ nɛ, be tak a dâ lɔ mó, mwa na lɔ mó, bemat o, na pyɛ̂ nedanelɔ mɛn. 

3  Ano Dagwi Darwey a ye: Di, ma yong neves e ra lɔ mo, yin ê tɔk pat to min yi e nɛ wɛt. Ko yin ê to kyě dak kaa wɛt, yaga jeng o yê sè vyes. 

4  E jeng o bê lɛ̄lɛ hin, bê dak sekun na râ sesin sizɔng. Bê tē: Ba ga wey na wot hywiri, Dagwi Darwey a ga jut benap bemat hom. Di de a ga sey ɛ̀ vɛ e me! A ga gas a vemo de ba tɛ̀ ot e sesam, benap mot o! 

5  Yaga ano, yin ê vɔk mwat de ê gas a yin benap o wɛt, jeng de bemât Dagwi Darwey be masa na sesek, yɛn e shara yɛgɛt yemo, be tē: 

6  “Yin kwon shara yɛgɛt vyes wɛt.” “Hwak a kwon shara pyɛ́ yemo wɛt, gawey hê hwo e ra wot wɛt.” 

7  A sé naka na lɔ Yakɔp he ha ano a? Gabîk Dagwi Darwey ha ga tala hɛ a? E gwông râ fwom mɛ à gwomo a? Neha hom na sè nerat e ra vê cik wɛt a? 

8  Ko e yin de yin e ra repugu na bemat hom, yin e paa yɔ̀m bemât sangal tyang, yi e vemo de be kweres sana sap, sana bare na como. 

9  Behâ bemat hom, yin e ro vɛ e jey yi e nelɔ mɛn nerat o, yi na nèy mɛn nesɛl o yin e seres ɛ gbɔng nerat hom nesheneshey. 

10  Sogo hin na yin a kyè, kwɔ̂n pɔngɔ à hemo wɛt yaga pyɛ̂ byɛm-byɛm de be ragas de yê wey na hɛ vit. 

11  Ma tɔk yerê zarap de yin e simo, wò hâ neha zɔng-reng ne bɔs, de e tē, “Mê shara a yin hâ nshî anap na siring!” Vonu vɔk na bwang BeIsrayɛl 

12  Mwin, mê tula mwa hin vê Yakɔp, mê tula bwang vê Israyɛl. Mê tik ɛn e dem hining sede tyīmit e kwara, sede vyēl e kwɔ̂n sehwey rat, kwɔn o hê to sila na bemat. 

13  Mwât nuyel mɛn ê pat ɛn yi e sesam ko a kyè e nuyel mɛn, bwang o gwô tā e jey e ruhup ko gwo hywit ɛ, gbɔng gwɔ̀m mɛn ê kwey e nuyel mɛn, ko Dagwi Darwey ê sè e nuyel mɛn.

