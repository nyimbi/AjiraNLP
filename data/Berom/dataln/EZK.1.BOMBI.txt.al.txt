1  :

1  —

7  :

27  ) 

1  -

2  E tuk he tungun he pwɛl gwo naas, e shey he kuru batat (

30  ) hê shey hê tungun hê sesam Gbɔng Gwɔ̀m Yɛhɔyakin, má sè e ji bemat sesam e hagat Rɔt Kebar e sevwel Babilɔn. Lagwi wá wunta hɛ, ko ma di Dagwi e ji negwi-ywey. 

3  Ko Dagwi Darwey a ha na piris mɛ, Yɛzɛkyɛl Buzi, e sevwel Babilɔn, e hagat Rɔt Kebar. Ko reto Dagwi Darwey ra hwo e ra yɛ. 

4  Ma bɛrɛng, ko ma di gûl rwak gwo pɛsɛl yi e rwa bato, ko gbara wa tē dɛbɛt e gbɔng rele, ko lagwi de wa gwɔrɔ rɛ wa lolo negbey tyɔng wɛt, ko e tê kyâ gbara mo, pyɛ cak ya nɛp sede pama. 

5  E tê gul rwak o, ma di pyɛ́ cak sede pyɛ́ cen nyaas. Ya sé sede mwasi, 

6  ko kayɛ mo ya vɔk bwang bayis banaas na bafabak banaas. 

7  Bol yɛ̄ ba sé tabat, ko ya vɔk bekwǒk bol sede vè mus, ya nɛp sede dyam pama de ba tugut. 

8  E nɛ̂n bafabak o, ya vɔk vɔ mwasi e mwa bebak benaas tyɛng na bwang bayis banaas na bafabak banaas o. 

9  Bafabak o ba ragas bemɛn. Yé doyo jeng de ye kyè wɛt, kayɛ mo ye kyè cik e nuyêl yɛ, sana doyo. 

10  Bwang bayis yɛ̄ ba sé ngan: Mwa ye nyaas ya vɔk bwang bayis mwasi e nuyel, na vê gukum e hagât yege, na vê mus e hagat mwɛlɛng, na vê kim e bama arɔng. 

11  Ya nára bafabak o e rak o, kayɛ mo ya nára bafabak baba e rak o, na be ragas nenu bemɛn, ko ya bang bek yɛ na baba arɔng. 

12  Kayɛ mo ya kyè cik e nuyel yɛ, vɔk e kwɔn de gabîk yɛ ha wɔ́, ko ye doyo e jeng kwɛngɛl o wɛt. 

13  E tê pyɛ́ cen o, pyɛ cak ya sé sede hwalang de he re kya, sede mwol de he lolo, ko ya kyě gǎ e tê pyɛ́ mo. Kya mo he re bèlem-belem, ko he tabas nedyɛt yerê ne gbara. 

14  Pyɛ́ cen o mo ye kyě tabas na setele pep vɔk e nuyel ko ye to toros hɛ ziri sede té dɛbɛt gbara. 

15  Jeng de ma sé bɛrɛng pyɛ́ cen o mo, ko ma di bahara banaas sede ve kyɛkyɛ, ba sé gyirik e vwel, karɛ mo bagat na pyɛ mo cak. 

16  Bɛ́rɛng na yông bahara mo ba nɛp sede dyéngere ryat. Mwa vɛ̄ banaas ba sé tyɛng, ko bɛ́rɛng na yông vɛ ba sé sede hara mo hak ha sɔ́sɔ̀k hɛ́ e ji mumwɛ. 

17  Jeng de ye kyè, ye tɔk kyè e kawɛ bak rwa gul naas sana doyo. 

18  Bahara mo ba sé barey o, ko ba rɔnɔ vɛ na yɔ̄bɔ pyak de ba tɛ̀sɛ a yɛ bayis. 

19  Kayɛ jeng de pyɛ́ cen o ya hwo kyè, ko bahara mo ba dopɛ, ko ka sede pyɛ́ mo ya sogo e rak o, ko bahara mo be sogo arɔng. 

20  Pyɛ́ mo ye kyè vɔk e kawɛ bak de gabîk yɛ ha simo wɔ́ ɛ, ko bahara mo be ra tyɛng ano arɔng, yaga gabik pyɛ́ cen o ha sé e ji bahara mo. 

21  Jeng de pyɛ́ cen o ye hwo kyè, ko bahara mo be kyè, ko jeng de ye tumal ko be tumal arɔng. Ka sede pyɛ́ mo ya sogo e gwi, ko bahara mo be sogo arɔng, a remo de bahara mo ba vɔk gabîk pyɛ́ cen o mó. 

22  E ra rak batô pyɛ́ cen o, pyɛ cak ya sé sede ragyip de ba yong na pyɛ de ye nɛp sede madɔbi, ba shara yɛ e bato mɛn. 

23  E nɛn ragyip o, pyɛ́ cen o ye nára bafabak yɛ baba tabat vɔk na bemɛn, ko kayɛ pyɛ mo ya vɔk bafabak baba de ba bang rebêk yɛ. 

24  Ma wok rewɔng bafabak mɛn o jeng de ya sé tele, ra sé sede rewɔng tɛmɛ-nshi, na sede fwɔ̂ Dagwi Wo Reto Mwa, na sede wûs gul rwak, tanga sede lwɛ́lɛ regyɛng bemat como. Sede pyɛ́ mo ya tumal, ko ye gyirik bafabak mɛn o. 

25  Ko be rɔ̌ wokos rewɔng yi e ra rak ragyip o. 

26  E ra rak ragyip o pyɛ cak ya sé de ya sé sede gwofwa negwɔm de ba yong na dyengerê safir, ko ma di sede mwasi a sangal e ra gwofwa negwɔm o. 

27  Yi e wít mɛ vɔk e rak o, ma di pyɛ de ya nɛp sede dyam pama, ya sé sede kya, ko ya rɔnɔ hɛ. Yi e wit o vɔk e vwel o, ma di pyɛ cak sede kya, ko ya lolo, ya pere wɔ rɔnɔ hɛ, 

28  ya sé sede shatong e ji bale e tuk de rwak wó rop, ko nedyɛt negbey de na rɔnɔ hɛ na sé tyɛng ano arɔng. Nemó ne à negwi-ywey ne nedyɛt negbey ne gbɔng nerat Dagwi Darwey. Jeng de ma di ano, ma gaba gup, ko ma wok fwɔ̂ mwat hwak de a sé ha.

