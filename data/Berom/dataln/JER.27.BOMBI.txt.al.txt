1  E mɛsɛng negwɔm Zɛdɛkiya Yɔsiya, gbɔng gwɔ̀m Yuda, Dagwi Darwey a ha a Yirmiya ha hemo. 

2  “Dagwi Darwey a yang me me yong a tó hom swesêk vɔk berɔndɔng, ko me tɛ̀ gwɛ na baguk e rafwɔ hom. 

3  E bama mo a ye me tomo vɔk na begwɔ̀m Ɛdɔm, na Mowap, na Amɔn, na Tur tanga Sidɔn, e nu betom mɛ de ba sé sangal e bavwel o, ko ba vey di Gbɔng Gwɔ̀m Zɛdɛkiya wo Yuda e Yɛrusalɛm. 

4  Nɔng ɛn nu vɔk na bedanelɔ mɛn ngan: Dagwi Darwey, Da Jey Mwa, Dagwi Israyɛl a yang ɛn be ha a begwɔ̀m mɛn wɔgɔ: 

5  ‘A sé me, yi na gbɔng reto hom, na vwɔ gap hom de ma yong jey, na mwasi, tanga mwa ngyāma de ya sé e jey o, ko ma nɔng kawɛ mwat de ma kasa yɛ̄. 

6  Ko di e me wɛ ma nɔng mwa bavwel vemo e vɔ Gbɔng Gwɔ̀m Nɛbukadnɛzar wo Babilɔn mwat fwom hom, ko ma ga tɛ̀ ngyāma mwa ye ra a yɛ fwom. 

7  Yére bemat jey mwa yê ra a yɛ fwom, ko yɛn ê ra a hwey mɛ tanga hwêy hwey mɛ fwom, sɛ̌ jeng ya vey de yere bemat jey mɛ yê gaba arɔng. Ano de yére bemat mɛ bê ra a yére bemat jey na begbɔng begwɔ̀m de ba dal ɛn na reto fwom arɔng.’ 

8  “ ‘Ko ka sede yere bemat jey cak, kɛ segwɔm sehak ba rɔda dyɛng bato mɛn e nɛn segwɔm mɛ sede swesêk vɔk berɔndɔng wɛt, ko mê tabak yere bemat jey yane mo na como, na vyong, tanga tumbang, sɛ̌ ma tik Nɛbukadnɛzar a wey na yɛn mwa vit. Me Dagwi Darwey ma ha ano. 

9  Yin wet betong na bezarap min, kɛ kawɛ mwat de e tē e tɔk ha pyɛ́ de ye kyè vey e ngamo nuyel, kɛ yi e negwi, kɛ yi na yishi bevuvwel, kɛ yi na vyoshon ayi. Ko mwa hɛn yɛn e tang in, Yin kwon dyɛng bato min na gbɔng gwɔ̀m Babilɔn wɛt. 

10  Yɛn a sé kwɛlɛng hin na hâ bɔs zɔng, na be tɛ̀ be ba hashe hin, be kyè mɛ yikyik yi e vwel min. Mê ro in e jey, ko bê wey na yin. 

11  Ko kayɛ yere bemat jey de yê dyɛng tô yɛ e nɛn gbɔng gwɔ̀m Babilɔn sede swesêk vɔk berɔndɔng, na yɛ ra a yɛ fwom, ko mê tik ɛn be sangal e vwel mɛn, na be how hɛ, na be to sangal e hɛ arɔng. Me Dagwi Darwey ma ha ano.’ ” 

12  Ma ha a Gbɔng Gwɔ̀m Zɛdɛkiya wo Yuda pyɛ jining o, ma ye, “Dyɛng to mo e nɛn gbɔng gwɔ̀m Babilɔn sede swesêk vɔk berɔndɔng. Ra a yɛ na bemat mɛ fwom, ko hwô nàra kwen. 

13  Yaga sɛ́ de hwo na bemat mo yin ê kushu e como, kɛ na vyong, kɛ na tumbang ɛ? Pyɛ ma yemo de Dagwi Darwey a ye yê té na yere bemat jey de ya dyɛng tô yɛ na gbɔng gwɔ̀m Babilɔn wɛt. 

14  Yin kwon wet betong na bezarap Dagwi de be tang in, yin dyɛng bato min na yɛ wɛt. Yɛn a sé kwɛlɛng hin zɔng. 

15  Dagwi Darwey pyɛ mɛ a ga ha wɔgɔ, e yɛ de a tomo hɛn wɛt, yɛn a sé vɛ́sɛ a yin bɔs zɔng e ji reza mɛ. Yaga ano, ê ro in e jey, ko bê mɔbɔs hin, yin na bezarap de ba sé vɛ́sɛ a yin nebɔs nemo.” 

16  E bama mo, ma ha a bepiris, na bemat o wɔgɔ, “Dagwi Darwey a ye ngan, ‘Yin wet betong na bezarap Dagwi de be tē, “Ba ga vey bagat toyo na pyɛ̂ nedanerey Gbɔng Duk Re Fongol Dagwi Darwey yi e Babilɔn.” Yɛn a sé vɛ́sɛ a yin bɔs. 

17  Yin tɛ̀ tong na ha mɛn wɛt! Dyɛng in bato min na gbɔng gwɔ̀m Babilɔn, ko yin ê sǎ tyang! Yaga sɛ́ de gbɔng repomo remo rê tɛ́ ɛ barin ɛ? 

18  Ka sede yɛn a sé bezarap Dagwi mwin, ka yɛn a sɛ̀ ha yi na Dagwi Darwey, ko tik na yɛn a rangal Dagwi Darwey, Da Jey Mwa, de a tik be hashe pyɛ̂ nedanerey de yá rɔngɔl e Gbɔng Duk Re Fongol, na e lɔ gwɔ̀m tanga e Yɛrusalɛm mwa vɔk e Babilɔn wɛt.’ ” 

19  “Yaga Dagwi Darwey, Da Jey Mwa, a ha e ra besesek duk, na gwokwɛngɛ dyam pama, na pyɛ́ de gwa sé e rak yɛ, na bwang pyɛ̂ nedanerey de ba tik e gbɔng repomo remo, 

20  de Gbɔng Gwɔ̀m Nɛbukadnɛzar wo Babilɔn a hashe wɛt, jeng de á kyè na Gbɔng Gwɔ̀m Yɛkɔniya Yɛhɔyakim wo Yuda vɔk e de sesam, yɛ na bemat nuyel Yuda na Yɛrusalɛm. 

21  Wet betong na pyɛ de me, Dagwi Darwey, Da Jey Mwa, Dagwi Israyɛl, ma ha e ra pyɛ̂ nedanerey de ba hala e Gbɔng Duk Re Fongol, na e lɔ gwɔ̀m Yuda, tanga e Yɛrusalɛm. 

22  Bê hashe hɛn vɔk e Babilɔn ko bê nàra e hwomo sɛ̌ jeng de ma doyo nehywɛ hom vɔk na yɛn. E bama mo mê toyo na yɛn, mê to ba tik ɛn e kwɔn hemo. Me Dagwi Darwey ma ha ano.”

