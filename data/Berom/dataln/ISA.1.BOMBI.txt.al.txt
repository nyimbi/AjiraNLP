1  Pyɛ́ ma yemo de Dagwi a dura a Yɛshaya Amotsi e ji negwi-ywey e ra Yuda na Yɛrusalɛm jeng de Uziya, na Yɔtam, na Ahas tanga Hɛzɛkiya ba re negwɔm Yuda. Dagwi a gyong yerê bemat jey mɛ. 

2  Dagwi Darwey a ye, “À jey na lagwi, wet in betong naka, a sé Dagwi Darwey de a sé ha. Ma ras nèy, mà tɛ̀ nɛ̀ ne tɛ́ ɛn begbɔng o, ko nà ga sogo a me nehywɛ. 

3  Berɔndɔng ba tɔk da mɛn, bemadung ba tɔk kwɔn de da mɛn e nɔngɔs hɛn ɛ̀ pyɛ́, ko BeIsrayɛl ba tɔk ano wɛt, bemat hom ba tɔk pyɛ cak wɛt. 

4  Gawey e ra yin yerê bemat jey ye banɛn! Nedirîk banɛn min ne hwɔlɔ hin vey e vwel, yere yè bemât ragas neves, nèy lashê pyɛ́! Yin a ga ye waa a Dagwi Darwey, yin a byɛs WoJɛrɛ wo Israyɛl. Yin a ga doyo a yɛ ma. 

5  Yaga sɛ́ de yin a simo be kyě dak in ɛ? Yaga sɛ́ de yin e sǎ sogo nehywɛ ɛ? À Israyɛl, to min ha sila na baram, yey min mwa ye royo. 

6  Yi e tas bwol min vɔk e rato vit a dem de ha sé tyang. Bek min ha sila na baram, na nedem de na zére hɛn, na bebweykanang. Ba kus baram o na be bang vɛ wɛt, ba mɔmɔ vɛ na něy wɛt. 

7  Ba ga lashe vwel min, ba ga dak kya e bapomo min hywiri. Yére dyuk ya sé re vwel min e bayis min, ya tɛ̀ kahɛ kwɔn he tɛ́ ɛ barin, ya wey na nɛ. 

8  E Yɛrusalɛm zɔng de wa pɔl gbɔ́rɛy, sede bûk mwât gyeng e bwî anap, sede kekwɔn ye ngyɔk e bwî babe, sede pomo de ba gwɔrɔ na como. 

9  Ka Dagwi Darwey, Dâ Jey Mwa a yâng tik a wot bwang bemat o behak be dal wɛt, ka ba yâng wey na wot hywiri, tyɛng sede bá ra a Sɔdɔm na Gɔmɔra.” Ba yila hɛn na be tosho gabɔk 

10  À yin begwɔ̀m Yɛrusalɛm sede vê Sɔdɔm, wet in betong na hâ Dagwi Darwey! A yin bemât Yɛrusalɛm sede vê Gɔmɔra, wok in basâ Dagwi mot. 

11  Dagwi Darwey a ye, “Mê ra sɛ́ na mwa nenɔrɔ̂ yas min ɛ? Beturuk de yin e rangas a me yaga nenɔrɔ̂ yas burang tanga sebwêp yas min de ya dal na nerat mwa ba ga kat a me. A ga yang me sha na nemî bemus, na ne vyēl min pyɛng o na shi mo. 

12  E wa a rangal hin, pyɛ́ yemo mwa jeng de yin e vɛ̀sɛ re a me fongol ɛ? Yin e lashe Gbɔng Duk Re Fongol hom. 

13  A sé yapyi de yin e vɛ̀sɛ na nenɔrɔ̂ yas nemo. Nesang pyɛ̂ hyɔɔlɔl min na sé a me byɛm-byɛm. Me tɔk niri na gyengês Nzem Pwɛl Pwas, na ne Shábat, tanga netula min ne raà Dagwi wɛt, yaga yin e wunsa netulâ raà Dagwi na banɛn. 

14  “Me kyɛ́ me Nzem Pwɛl Pwas min, na ne Wusal min. Ya sé a me sede pyɛ̂ nedirik de ma ga ruru na hashe mo. 

15  “Jeng de yin e nára vɔ min e gwi e de won, me doyo bayis hom e jey. Ka yin a ka ra won e rɛ̌ ayi, mê tɛ̀ tong na yin wɛt, yaga nemi na sé ríishish e vɔ min. 

16  Kush in haalal. Tik in ragas tomong ves e bayis hom! Ey, tik in ragas neves! 

17  Masa hin ragas nerat! Di in bé gas badu e tē! Sɛlɛ hin vemo de be mɔt ɛn! Nɔng in nehyɛn pyɛ́ de ya sé myɛn! Gyep in bekuma e de shɔt!” 

18  Dagwi Darwey a ye, “Vey in remo na wot a ra badu. Mwa ano de banɛn min ba sé sede rugu swinang, ko ma rɔda kús in pes sede nemuk-fwala. Mwa ano de yin a senge zoyong na vɛ, ko yin ê to pɛngɛ sede toro. 

19  Ka sede yin ê simo yin gyeng ha hom, ko yin ê re pyɛ́ ryat de vwel o he nɔngɔs. 

20  Ko ka sede yin a kyɛ́ in na yin a sogo nehywɛ, ko wâl como wô re in vit, yaga e Dagwi Darwey de a ha ano.” Shɔt e ra Yɛrusalɛm 

21  Gbɔng repomo de ra sé sede hwā de a man ɛ na rwas mɛ ra ga tɛ́ ɛ sede devwes! Raane gbɔng repomo mo rá sila na gâs badu e tē, ko naturuk e ji rɛ na sila na râ pyɛ́ cik, ko a remo e vê mɔbɔs bemat zɔng e ji mo. 

22  À Yɛrusalɛm, raane hwá sè sede dyam pyɛng, ko a remo hwà to vɔk byɛ cak wɛt. Raane hwá sè sede nshî anap nerat, ko a remo hwà sé sede nshî rɛngɛt zɔng. 

23  Bemât nuyel mo ba ga tɛ́ ɛn bemât sogô nehywɛ na besâ begbik. Yɛn e raa nenɔrɔ na pyɛ̂ bâng nu. Yɛn e nɔ̂ng nehyɛn pyɛ́ de ya se myɛn wɛt ko bé tɛ̀ tong na bekuma e de shɔt wɛt! 

24  Yaga ano, wet betong na hwo wok pyɛ de Darwey Dagwi Darwey, Dâ Jey Mwa, Sugâ BeIsrayɛl a yɛ, “Haay, mê shusha shom hom e ra vê repugu hom, ko ma rɔda tala hɛn pyɔ̌n neves mɛn. 

25  Mê nára vwɔ hom e ra hwo na me ra a hwo shɔt. Mê tɛ̀ o haalal sede remo de be rugut dyam na be paa gbàrak tanga neves o. 

26  Mê to nɔng o bemat shɔt sede raane na bemât vôs badu yerê vemo de yin á kana vɔk. E bama mo, bê yila hwo à gbɔng repomo de ra sé cik ko ré ra pyɛ́ na tsak o.” 

27  A sé e gas badu e tē de hê to sey Yɛrusalɛm ko a sé râ pyɛ́ cik de hê sey kawɛ mwat de a tosho gabɔk. 

28  Ko Dagwi Darwey ê bunut vê râ pyɛ́ vyes na vê banɛn. A rɔda wey na kawɛ mwat de a ye waa à hɛ. 

29  Hwô vo rekyen de hwá kana re a cɔ́gɔt ouk fongol na hwo nára a cī bě mo. 

30  Yaga hwô hworok sede cɔgɔ̂t ouk de ra sé kyè wɔ̀ ku, kɛ sede pyɛ̂ bwi de vit à yɛ na nshi. 

31  Sede remo de kecilâ kya ke re cugul hywiri, ano arɔng tom ves begbɔng bemat de ba vɔk reto sizɔng bê wey na yɛn, ko vit a mwat de ê tɔk dul wey na yɛn o.

