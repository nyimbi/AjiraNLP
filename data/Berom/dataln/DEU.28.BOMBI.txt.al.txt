26  :

3  -

13  ; Bare 

7  :

12  -

15  ) 

1   Mose a yâng BeIsrayɛl, a ye: “Ka sede yin a wok hâ Dagwi Darwey, Dagwi min, na yin gyeng naka nu de ma sé nɔng in yunung, a rɔda tɛ̀, yin dal mwa yére bemât jey na nerey. 

2  Gyeng in hâ Dagwi Darwey, Dagwi min, ko ê tɛ̀ nerat e ra yin e begwong detidetu: 

3  “A rɔda tɛ̀ nerat e ra tom de be re e bapomo na vemo de be ra e hey. 

4  “A rɔda nɔng in nèy pyak. Yin ê sɛ̀ pyɛ̂ hwiri shɛrɛk, ko berɔndɔng na vyēl min ba rɔda vɔk nèy pyak arɔng. 

5  “A rɔda tɛ̀ nerat e ra pyɛ̂ yeneng min tanga e ra pyɛ́ de yin ê kyé na yɛ. 

6  “A rɔda tɛ̀ nerat e ra kayɛ pyɛ de yin e ra. 

7  “A rɔda nɔng in wɛng jeng de bemât repugu min ba hwo in na como. Yɛn a rɔda hwo in yi e bak gwining, ko yɛn a rɔda tele yi na yin e bebak detidetu. 

8  “Dagwi Darwey, Dagwi min a rɔda tɛ̀ nerat e ra mwa fwom de yin e ra, ko a sila begban min na pyɛ̂ yeneng. A rɔda tɛ̀ nerat e ra yin e sevwel de a sé kyè wɔ nɔng in. 

9  “Ka sede yin a gyeng badu Dagwi Darwey, Dagwi min, na yin a raa ha mɛ, ko a rɔda tɛ̀ in, yin a sè bemat mɛ, sede remo de a ga kana sira a yin. 

10  Ano kwong, yére bemât jêy mwa ya rɔda di, a sé e Dagwi Darwey de a ga kasa hin, na yin a sè bemat mɛ, ko yê wok bengyip min. 

11  Dagwi Darwey a rɔda nɔng in nèy pyak, na yas pyak, na pyɛ̂ hwiri pyak e vwel de á sira a bedabeda min, na a nɔng in. 

12  A rɔda tomo a yin na rwak e ji jeng yi e lagwi, kwɔn de a tik ɛ wɛ sede pyɛ́ e gban mɛ. Ano, ê tɛ̀ nerat e ra fwom mwa de yin e ra. Yin ê vɔk yas pyak de yin ê hwɔp a yére bemât jey cak, ko yin ê jama hwɔpɔ yaga bato min wɛt. 

13  Ka sede yin a gyeng naka mwa badu de ma sé nɔng in nu e ra vɛ yunung, Dagwi Darwey, Dagwi min a rɔda tɛ̀, yin sè vê nuyêl e ji yére bemât jey mwa ko vemo de bê raa yɛ̄ wɛt. Yin ê dopse vɔk pyɛ̂ nedanerey, ko yin ê se bepɛng wɛt. 

14  Ko yin tik nà raa gwong de ma sé dura a yin, yin re a cī fongol arɔng wɛt.” Pyɛ̂ talâ negbarak (Bepiris 

26  :

14  -

46  ) 

15   Mose a re nuyel, a ye: “Ka sede yin a kyɛ́ in nà wok hâ Dagwi Darwey, Dagwi min, na yin gyeng naka mwa badu mɛ vemo de ma sé nɔng in nu e ra vɛ yunung, ko gawey hemo ha rɔda hwo e ra yin: 

16  “Gawey e ra tom de be ra e bapomo na vemo de be ra e hey. 

17  “Gawey e ra pyɛ̂ yeneng min tanga e ra pyɛ́ de yin ê kyé na yɛ. 

18  “Gawey e ra yin, yin a rɔda vɔk nèy tyɔng. Yin ê sɛ̀ pyɛ̂ hwiri tyɔng, ko berɔndɔng na vyēl min ya rɔda vɔk nèy tyɔng arɔng. 

19  “Gawey e ra kayɛ pyɛ de yin e ra. 

20  “Ka sede yin a ra neves, yaga yin a kyɛ́ in Dagwi Darwey, ko a rɔda vey na gawey, na reyɔm, ko a tɛ̀, yin ra kayɛ pyɛ kpɛɛ. Ba rɔda wey na yin mwa e ji jeng tyɔng. 

21  A rɔda tomo tumbang de wô hala hin wɛt, sɛ̌ wa tala kawɛ e ji min yi e vwel de yin a sé kyè wɔ̀ sey ɛ hɛ, na yin sangal ɛ. 

22  Dagwi Darwey a rɔda tɛ̀ nerɔ de ne tē dɔ, ne hwo e ra yin, nedem min nê pus, ko yin ê fes mɛ arɔng. A rɔda tomo na nehwogot tanga gûl rak mwa na mbùl na gwo wey na pyɛ̂ hiri min. Pyɛ̂ rezot yemo ya rɔda tak a yin pere vɔk e jeng reku min. 

23  Rwak wô rop wɛt, ko vwel hê hworok, hê tɛ́ ɛ kashalang sede gbondong. 

24  E tô rwak o, Dagwi Darwey a rɔda tomo na búm tanga wúla, sɛ̌ ba wey na yin mwa vit. 

25  “Dagwi Darwey a rɔda nɔ̂ng vɛ repugu min wɛng e ra yin. Yin a rɔda hwo ɛn na como yi e bak gwining, ko yin a rɔda tele yi na yɛn e bebak detidetu. Jeng de bemât jey mwa bê di pyɛ de ya sé té na yin, yɛn ê vo bengyip ding-ding. 

26  Jeng de yin ê kushu, benon na ngyāma ya rɔda vey re banama min, ko vit a mwat de ê shira vɛ. 

27  Dagwi Darwey a rɔda tɛ̀ bebweykanang be hwo, sede remo de á kana ra a BeMisra. A rɔda tɛ̀ benot be hwo e ra yin, wá ha rɔda re in, babek min bê sos tyɔng wɛt, ko yin ê tɔk tɛ̀ tyang wɛt. 

28  Dagwi Darwey a rɔda tɛ̀, yin tē how, ê tɛ̀ nebùga ne hwo e ra yin, na a sè a yin kpɛɛ. 

29  E tê-gwi, yin a rɔda kyě ra kìkap, sede bebók de be tɔk gas nagwi na naturuk wɛt. Ko yin ê di wɛng e ji pyɛ́ de yin e ra wɛt. Bemat bê dopse mɔt in, bê seres ɛ pyɛ́ min na gap, ko vit a mwat de ê sɛlɛ hin. 

30  “Gwining e ji min a rɔda hwono hwong, ko e mwat duk de ê dyɛng na yɛ. Hwak a rɔda lɔk lɔ, ko ê sang sangal e hɛ wɛt. A rɔda tus bwî anap, ko a rɔda re nèy o wɛt. 

31  Ba rɔda yɛt berɔndɔng min e bayis min, ko yin ê re cɛ̂k nama mo cak wɛt. Bê sey ɛ bemadung min be kyè mɛ e bayis min, ko bê toyo a yin na vɛ wɛt. Ba rɔda nɔ̂ng bemât repugu min vyēl min, ko vit a mwat de ê sɛlɛ hin. 

32  Bê nɔ̂ng bemât yére dyuk nèy min bewen na behwong sede besam, ko yin sè bɛrɛng zɔng. Yin sǎ e de paa bayis min kahɛ tuk e de bɛrɛng gwông toyô nèy min, ko wís. 

33  Bemât yére dyuk ba rɔda hashe pyɛ̂ cap de yin a ga pɛngɛ hin e de how o, ko ba rɔda tala hin na pyɛ cak wɛt, sɛ̌ bê midra hin zɔng, bê tak a yin reyɔm. 

34  Bɛ́rɛng pyɛ́ yemo yê tɛ̀, a tang in how. 

35  Dagwi Darwey a rɔda tɛ̀ bebweykanang de be royo pep be hwo e ra bol min, bê re rebek min yi e rato vɔk e tas bol, ko yin ê tɔk tɛ̀ tyang wɛt. 

36  “Dagwi Darwey a rɔda jut in, yin na gbɔng gwɔ̀m min vɔk e vwel duk hinde yin kɛ bedabeda min ba ga sang tɔk hɛ wɛt. E hwomo, yin a rɔda re a pyɛ̂ sekwit de ba yong na cɔgɔt tanga beta fongol. 

37  A rɔda sè a bemât bavwel de Dagwi Darwey a rɔda shara hin ɛ kpɔrɔk e ra pyɛ de ya té na yin. Yɛn ê byɛs in ko bê teshe na yin. 

38  “Yin ê wɔ̀ tus yére pyak, ko bwal o gwô sè hyehyet zɔng, yaga rawal wô re pyɛ́ mo. 

39  Yin ê tus bě anap, yin bɛrɛng vɛ naka, ko yin ê vos nèy anap o kɛ yin sɔ nshi mo wɛt, yaga bekǔt bê re batîn anap o. 

40  Batîn pat bê tabas e kahɛ kwɔn e vwel min, ko yin ê sɛ̀ něy o na yin mɔmɔ wɛt, yaga cúyu mo yê tē zùt. 

41  Yin ê vɔk nèy bewen na behwong, ko nà rɔda sè na yin wɛt, yaga bê hashe nɛ e jugu vɔk e de sesam. 

42  Yɔrɔ yê re batîn cɔ́gɔt min na pyɛ́ hiri min hywiri. 

43  “Bemât yére dyuk de ba sé sangal e vwel min ba rɔda gwɛ̌ sɛsɛm reto, ko remin rê sǎ e de tɛrɛs hɛ. 

44  Yɛn a rɔda sè e ra yin yaga dyām de bê hwɔpɔs a yin, ko yin mwa yin ê sè e nɛn mɛn. Yɛn a rɔda sè vê nuyêl e ji yére bemât jey mwa ko yin a rɔda sè vemo de bê raa yɛ̄. 

45  “Gawey hemo mwa ha rɔda hwo e ra yin, ko hê sǎ e de tak a yin sɛ̌ ha wey na yin pyɛt, yaga yin a gyeng hâ Dagwi Darwey, Dagwi min wɛt, na yin raa mwa badu de a nɔng in nu e ra vɛ wɛt. 

46  Silâ gawey o ha rɔda sè pyɛ nuhâ shɔt Dagwi e ra yin na yére min nesheneshey. 

47  Mwa ano de Dagwi Darwey a ga tɛ̀ nerat e ra yin e kagwɛ gwong, ko yin a kyɛ́ in nà ra a yɛ fwom na yey pyɛng na feng a yɛ arɔng. 

48  Yaga ano, yin ê ra a bemât repugu de Dagwi Darwey ê tomo e ra yin fwom. Yin a rɔda vɔk vyong, na yêy hwɔshɔ ko yin ê sè kpimit arɔng, yin ê jama kayɛ pyɛ. Dagwi Darwey ê ngyɔ hin na swesêk vɔk besam sɛ̌ ba wey na yin pyɛt. 

49  Dagwi Darwey a rɔda vey na yere cak yikyik yi e yɛnɛ̂ jey ko yê ha lem de yin a tɔk wɛt na ye vɔk reto e ra yin. Yɛn a rɔda hwo e ra yin sede kim. 

50  Bemât yere mo bê vɔk yey pep, ko bê nɔ̂ng mwat hwak nerey kɛ be wok nemwishish mɛ wɛt, kɛ bwôt mwat kɛ mwakuk ayi. 

51  Yɛn a rɔda re yas min na pyɛ̂ hiri min, ko yin ê kushu na vyong. Yɛn ê tɛ́t a yin pyɛ̂ yeneng, kɛ nshî anap, kɛ něy pwat, kɛ berɔndɔng, kɛ vyēl wɛt, sɛ̌ yin a pere wɔ̀ kushu vit. 

52  Yɛn a rɔda hwo e ra karɛ repomo e ji sevwel de Dagwi Darwey, Dagwi min a sé nɔng in, ko yɛn ê gangas nekwɔn dal na bejwâ-pomo mo de yin a tɛ̀ gap min e ra vɛ. 

53  “Jeng de vê repugu min ba ga rɔnɔ bapomo min o, be ngyɔ in ko yin ê re nèy jim min — banamâ nèy bewen na behwong min nemo de Dagwi Darwey, Dagwi min a nɔng in. 

54  Mwât yey ryat, wo nehywɛ e tē min a rɔda wok nemwishish gwa jim mɛ wɛt, kɛ ne hwâ yey mɛ, kɛ bwang nèy mɛ neken o, 

55  na a nɔ̂t hwak e ji mɛn namâ nèy mɛ de a sé re wɛt, yaga vit a bwang pyɛ cak de ya pɔl a yɛ, yaga rezot de e sɔ a remo de bemât repugu min ba ga rɔnɔ bapomo min o mwa. 

56  Hwâ yey ryat wo nehywɛ e tē min, womo de yaga yerê yey ryat na nehywɛ mɛ na tɔ̂k pyɛ́ mɛ a rɔda wok nemwishish rwâs yey mɛ na nèy tɔ́ mɛ wen na hwong, 

57  nà nɔt ɛn gwolwèk jim mɛ tanga nèy de yɛ pyɛ mɛ a tɔs nɛ, yaga e simo na a de re gwɛ mwa na nèy mɛ mo nju mɛ e lɛrɛ, remo de ba ga rɔnɔ repomo mɛn o, yaga yerê rezot de bemât repugu mɛn ba nɔng ɛn yi na rɔnɔ̂ bapomo min o. 

58  “Ka sede yin a gyeng na tsak o, mwa pyɛ́ de Dagwi a basa a yin, yemo de ba jɛk e ji bwok-basa gwomo, ko ka sede yin a nɔ̂ng rezâ Dagwi Darwey, Dagwi min remo de ra sé pyɛ langat ye bengyip nerey wɛt, 

59  ko yɛ ê tomo a yin tanga yére min nerɔ de ne tɛ̀ tyang wɛt tanga betumbang beves de be tɔk tala hɛn arɔng wɛt. 

60  A rɔda to vey a yin na mwa nerɔ neves de yin á sɔ rezot na nɛ e Misra, ko nê nàra e ra yin. 

61  A rɔda to tomo e ra yin mwa yerê nerɔ na betumbang de ba ha hâ vɛ e bwok-basa gwomo gwo badu na basâ Dagwi, ko e bama mo bê ba wey na yin hywiri. 

62  Mwa ano de yin ê tɛ́ in pyak sede netangacɛn e lagwi, ko tyɔng e ji min zɔng de bê dal, yaga yin a kyɛ́ in nà gyeng hâ Dagwi Darwey, Dagwi min. 

63  Sede remo de a jam a Dagwi Darwey, na a tɛ̀ in yin sɛ̀ pyɛ̂ nedanerey na a gwɛ̌ nepyak min, a sé ano de ê jam a yɛ na a wey na yin na a vey na gawey e ra yin arɔng. Bê ba luyu hin yi e vwel de yin a sé kyè wɔ̀ sey ɛ na he sè nap min. 

64  “Dagwi Darwey a rɔda shara hin e ji yére bemât jey, yi e yɛnɛ̂ jey hê bak womo vɔk e hê bak woro, ko e hwomo yin ê ba re a cī de ba yong na cɔ́gɔt tanga beta fongol, cī yemo de ya ga sang ra a yin kɛ bedabeda min pyɛ cak wɛt. 

65  Yin ê sɛ̀ yêy dyɛngɛ e kwɔn hak wɛt, ko yin ê vɔk kwɔn hak de yin ê ye ha sé min wɛt. Dagwi Darwey a rɔda tɛ̀ nemi ne kyě gabsa a yin e yey, ê sè a yin kpɛɛ, ko yin ê yɛ waa a bato min. 

66  Neken min na rɔda sè e ji reyɔm kayɛ jeng. Nagwi na naturuk yin a rɔda sǎ e de vôs bengyip, ko yin ê sǎ e ji bengyip reku. 

67  Yey min yê sǎ e de dak na bengyip e ra kayɛ pyɛ de yin a di. Nagasi yin ê mok ka nawiri na ga pom, ko nawiri yin ê mok ka nagasi na ga pom. 

68  Dagwi Darwey, a rɔda to tomo hin vɔk e Misra e ji bedwa-nshi, mwa ano de ma ga kana ye, yin ê sang to wɔ́ e hwomo wɛt. E hwomo yin ê jama yin row bato min na vê repugu min na yin sè besam mɛn, ko bê sɛ̀ mwat de ê simo a sey in wɛt.”

