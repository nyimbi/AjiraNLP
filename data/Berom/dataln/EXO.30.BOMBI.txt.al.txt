37  :

25  -

28  ) 

1  “Hwo tɛ̀, be yong gàgbang rangâs pyɛ̂ nesang hyɔɔlɔl na cɔ́gɔt tîn rɔgɔ. 

2  Nelis o nè sè rebit mita, ko negbey o ano arɔng, negarang o nè sè mita gwining, badúk hɛ be sè pyɛ jining na gàgbang rangas o. 

3  Bē dak hɛ na celes dyam shinang e ra rak o, na mwa bebak o na badúk o, ko bē gwɔrɔ hɛ na tɔ́rɔ na dyam shinang. 

4  Bē yong nerwěy neba ne dyam shinang, bē tɛ̀ nɛ wɔ̀ gyirik na kwɔn de ba gwɔrɔ na tɔrɔ e bebak de be bɛrɛng bemɛn, ko ba rɔda sè yaga gyisâ begelê jurûs kwɔn o. 

5  Begele mo, bē yong vɛ na cɔ́gɔt tîn rɔgɔ, ko be dak vɛ na dyam shinang. 

6  “Hwo tik gàgbang rangas o e nuyêl gworugû bâng rwi buk de gwa sé e nuyêl Kundung Wuna-na-Sira, e nuyêl pyɛ bang de ya sé e ra kundung o. E hwomo, ma rɔda man na hwo. 

7  Aharon kwong, ê rangas pyɛ̂ nesang hyɔɔlɔl e ra kwɔn o kanɛ nagasi, jeng de a sé yong bekywa-kya. 

8  A rɔda to rangas yɛ̄ nawiri, jeng de ê tɛ̀ kya e bekywa-kya mo. Bē dopse rangas nɔrɔ̂ pyɛ̂ nesang hyɔɔlɔl e nuyêl me, Dagwi Darwey, yaga bezamang min vɔk e nuyel. 

9  Yin rangas pyɛ̂ nesang hyɔɔlɔl cak detu, kɛ nɔrɔ̂ yas de be rangas kɛ hê nemuk wɛt, yin shusha nɔrɔ̂ pyɛ̂ sɔ e ra kwɔn o arɔng wɛt. 

10  Zang hining e shey, Aharon ê tɛ̀sɛ nemî nɔrɔ de be hàla a bemat mɛ banɛn e ra badúk kwɔn o. E gwong gwomo, ê tɛ̀sɛ hɛ jɛrɛ. Bē ra ano kahɛ shey yaga bezamang min vɔk e nuyel. Kwɔ̂n rangâs o ha dal mwa na nejɛrɛ, ha sé zɛɛt yaga me.” Dyâm tala yaga neken 

11  Dagwi Darwey a yâng Mose, 

12  “Di, jeng de hwô bara nepyak beras e ji BeIsrayɛl de ba ga vey tô como, hwo jɛk, kawɛ mɛn ê tala a me dyām yaga neken mɛ. Ka ano wɛt, tumbang wô hwo e ra yɛn, yaga ba bara hɛn. 

13  -

14  Kawɛ de ba ga jɛk ɛ, yi e womo de a vɔk neshey kuru baba vɔk e rak o, ê tala rebit shɛkɛl tyɛng na masâ dyām de be ra mɛ fwom e kwɔ̂n re a me fongol. Shɛkɛl o wa sé dyam pyɛng begiram kuru na vɛ beba. Rebit shɛkɛl remo ra sé nɔrɔ vɔk na me. 

15  Jeng de bê tala dyām o yaga neken mɛn, bedaberey bê nɔng pyɛ de ya dal wɛt, ko pwɛng arɔng ê nɔng pyɛ de ya radɛ rebit shɛkɛl o wɛt. 

16  Ko hwo sey dyām yane yi na BeIsrayɛl, na hwo tik yɛ̄ yaga râ fwôm bûk sangal hom. Dyām o yê sè yaga neken mɛn, ko mê bare na yɛn, na me gyep ɛn.” Gwopey yaga kûs vɔ 

17  Dagwi Darwey a to yâng Mose, 

18  “Hwo tɛ̀, be yong gwopey na dyam pama tanga pyɛ tikîs gwɛ ye dyam pama arɔng. Tik gwɛ e tê bûk sangal hom na gàgbang rangâs yas. Sila gwɛ na nshi, 

19  -

20  yaga na Aharon na nèy mɛ bē kus vɔ na bol mɛn na nshi mo, gyam na yɛn a kyè wɔ̀ yel e buk o, kɛ yɛn a wɔ́ bagat na gàgbang rangas yaga ragas fwôm nása nenɔrɔ̂ pyɛ̂ rangas vey na me. 

21  Ka ba ra ano wɛt, ko bê kushu. Hemo ha sé redu yaga Aharon na yére mɛ yaga bezamang mɛn vɔk e nuyel.” Něy shushu 

22  Dagwi Darwey a to yâng Mose, 

23  “Vɛ pyɛ̂ nesang nerat yemo de ya dal: yɛ̄ à kilo betyiimin vê nshî mir, na kilo betat vê sinamɔn, na kilo betat vê sere de sa vɔk nesang nerat, 

24  na neshǐ masa netat nê kasiya. Bē masa pyɛ́ mo na masâ dyām de be ra mɛ fwom e kwɔ̂n re a me fongol. Gwɛ̌ neshǐ masa nenaas ne něy pwat. 

25  Hwo tɛ̀, be wuna, be yong mɛ něy shushu, yerê nemo de mwât tɔ̂k wunsâ něy nesang hyɔɔlɔl e yong. Nà rɔda sè něy shushu ne jɛrɛ. 

26  Ra fwom na něy o, na hwo zagat mɛ bûk sangal hom, na Kundung Wuna-na-Sira, 

27  na tebut tanga mwa pyɛ̂ wɛ, na pyɛ tikîs bekywa-kya tanga mwa pyɛ̂ wɛ, na gàgbang rangâs pyɛ̂ nesang hyɔɔlɔl, 

28  na gàgbang rangâs yas tanga mwa pyɛ̂ hɛ, na gwopey na kwɔ̂n tîk gwɛ arɔng. 

29  Yi na ra ano, pyɛ́ mo yê tɛ́ ɛ jaram, yê sè pyɛ́ de ya dal mwa na nejɛrɛ. Ko kawɛ mwat de ba nɔng ɛ nû râ yɛ wɛt, ka sede a ra yɛ, ko ê dal wɛt. 

30  “Hwo shushu a Aharon na nèy mɛ něy o, na hwo tik ɛn mɛ jaram, yaga na be ra a me fwôm bepiris. 

31  Ha na BeIsrayɛl, ‘Bē ra a me fwom na něy shushu ne jɛrɛ nemo yaga bezamang min vɔk e nuyel. 

32  Be tɛ̀ a mwat hwak zɔng e rebek wɛt, ko de yin yong tyɛng yerê nɛ yaga râ fwom hwak wɛt. Nà sé zɛɛt yaga Dagwi, ko yaga ano, yin tē mɛ naka. 

33  Ko mwa mwat de ba nɔng ɛ nû yong o wɛt, ko ka sede a yong yerê něy o, kɛ a mɔmɔ a mwat hwak zɔng ow, a ga row neken mɛ, bê ro ɛ yi e ji bemat mɛ.’ ” Pyɛ̂ rangâs yê nesang hyɔɔlɔl 

34  Dagwi Darwey a to yâng Mose, “Vɛ pyɛ̂ nesang hyɔɔlɔl yemo: yɛ̄ à sitakte, na onika, na galbanum tanga wɔ̀nɔ firankinsɛn, ko tik na nedirîk kayɛ mo ne sè tyɛng. 

35  Tɛ̀ bē wuna, be yong mɛ pyɛ̂ rangas yê nesang hyɔɔlɔl yerê nemo de mwât tɔ̂k wunsâ pyɛ́ mo e yong. Bē ra fwom na zɔgɔ̂ pyɛ́ ryat zɔng, bē tɛ̀ kevwashe arɔng. Pyɛ̂ nesang hyɔɔlɔl o yê sè jɛrɛ. 

36  Hwo hwongo cak e ji pyɛ́ mo, yē tɛ́ ɛ nemuk, ko hwo tik e ra gàgbang rangâs pyɛ́ mo e nuyêl Kundung Wuna-na-Sira, kwɔn de mê man ɛ na hwo e bûk sangal hom. “Pyɛ̂ rangas o yê sè a yin pyɛ de ya dal mwa na nejɛrɛ. 

37  Yaga ano, ya sé zɛɛt yaga me. Yin yong tyɛng yerê yɛ yaga bato min wɛt. 

38  Ko mwa mwat de a yong yerê yɛ yaga pyɛ̂ nesang hyɔɔlɔl mɛ a ga row neken mɛ, bê ro ɛ yi e ji bemat mɛ.”

