1  Dagwi Darwey a ha a Mose, a yang ɛ, 

2  a ha a BeIsrayɛl neha nemo ngan: E me wɛ a Dagwi Darwey, Dagwi min. 

3  Yin raa negwɔn sevwêl Misra wɛt, kwɔn de yin a kana sangal ɛ, kɛ ne yére sevwêl Kanaan, de ma sé kyè wɔ ɛ na yin. 

4  Gyeng in neha hom, ra in pyɛ́ de ma nɔng in nu. Me wɛ a Dagwi Darwey, Dagwi min. 

5  Mwat de e gyeng badu na neha de ma nɔng in, a raa vɛ, ko ê nàra kwen. E me wɛ à Dagwi Darwey! 

6  Hwak e ji min a dyɛng na hwā cang mɛ wɛt. E me wɛ a Dagwi Darwey. 

7  Hwo tɛ̀ a da mō rekyen yi na dyɛng na de mō wɛt. Yi ano, hwô tɛ̀ a dê tɔ mō rekyen. 

8  Hwo tɛ̀ a da mo rekyen yi na dyɛng na beha mɛ behak arɔng wɛt. 

9  -

11  Hwo dyɛng na gwà mō hwong o wɛt, kɛ ba tɔs in e lɔ hining kɛ e nelɔ detu ow. Hwo dyɛng na hwông sɔ mō kɛ hwông hwóng mō wɛt, hwô tɛ̀ a to mō rekyen. 

12  -

13  Hwo dyɛng na gwà da mō kɛ de mō hwā mo wɛt. 

14  Hwo dyɛng na hwâ gwà da mō wɛt, yaga yɛ a sé a hwo de arɔng. 

15  Hwo dyɛng na hwâ sɔ mo wɛt, yaga yɛ a sé gwel mo. 

16  Hwo dyɛng na shin mō wɛt. Hwô tɛ̀ a gwà mō rekyen. 

17  Hwo dyɛng na hwêy hwong hê hwā wɛt, sede hwà ga kana vɔk neng mɛ, kɛ na hwêy hwông sɔ mɛ, kɛ hwêy hwông hwóng mɛ, yaga yɛn a sé nemi mō. A sé kyiri. 

18  Gbak de hwā mō a sé na neken, hwo ra wenêng gwà mɛ, na a se e ji bepwi mɛ wɛt. 

19  Hwo dyɛng na hwā e jeng de a vɔk berang wɛt, yaga a sé ligis. 

20  Hwo dyɛng na hwâ cang mō wɛt; hane hê tɛ̀ o ligis. 

21  Hwo nɔng hak e ji nèy mō na be nára yaga re a dagwi Molek fongol wɛt, yaga hê tɛ̀ be byɛs rezâ Dagwi mō. E me wɛ à Dagwi Darwey! 

22  Hwo dyɛng na mumwo rwas, na hwo vɛ mɛ hwā wɛt; a sé pyɛ byɛm-byɛm. 

23  Rwas kɛ hwā a kwon man bek na yas wɛt; ra ano hê tɛ̀ mwat a sè kís, ko a tɛ́ ɛ ligis. 

24  Yin tɛ̀ bato min ligis yi na râ begwong vemo wɛt, sede remo de yére dyuk ya ragas, yemo de ma sé ro yi e nuyel min. 

25  Tomong mɛn o ba tɛ̀ vwel o ha ga tɛ́ ɛ ligis, yaga ano, ma sé tabak hɛ̄, ko ha sé kyɛ́ ɛ bemât hɛ. 

26  Ko yin, gyeng in badu hom na neha hom, kɛ hwà sé hwêy vwel o, kɛ yere dyuk de ya sé sangal e ji min. Yin ra pyɛ̂ byɛm-byɛm yemo wɛt, 

27  sede yére de yá kana sè sangal e ji sevwel o ya ragas, ko vwel o ha vɛ̌ tɛ́ ɛ ligis. 

28  Ka ano wɛt, ko vwel o hê kyɛ́ ɛ hin arɔng, sede remo de há kyɛ́ ɛ bemat de bá kana sangal ɛ gyam yin. 

29  Kawɛ de a ra cak e ji pyɛ̂ byɛm-byɛm yemo, a ga row neken mɛ, ko bê ro ɛ yi e ji bemat hom. 

30  Yaga ano, gyeng in pyɛ́ de ma nɔng in nu, yin masa negwɔn de ma kyɛ́ me zakzak ne bemat de ba kana sangal e kwɔn o gyam yin wɛt. Yin tɛ̀ bato min ligis na râ pyɛ cak e ji yemo mo wɛt. E me wɛ à Dagwi Darwey, Dagwi min!

