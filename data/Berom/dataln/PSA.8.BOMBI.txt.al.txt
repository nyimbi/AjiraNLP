1  À Dagwi Darwey, Darwey mot, hwà vɔk gbɔng za e jey mwa! Nedyɛt gbɔng nerat mō ne tɛ̀ lagwi wo nɛp! 

2  Nèy mwa na necereng o ne somo hwo, ko neha nɛ ne dura a bemât repugu mō reto mō. Yi ano, hwó tɛ̀ vemo de be bɛɛ hwo ves, be wey ɛ yuu. 

3  Kayɛ jeng de me ye ganga à lagwi, fwôm vwɔ mō, me bɛrɛng pwɛl na netangacɛn de hwà tɛ̀ e nekwɔn mɛn. 

4  Me rangâl yey hom: Mwasi a sé sɛ́ de hwó bare na yɛ ɛ? Mwat zɔng a sé sɛ́ de hwo bɛɛ hɛ arɛt? 

5  Ko mwa ano, hwà nɔng ɛ gbɔng nerey na nerat, hwà tɛ̀ ɛ, a radɛ betom-lagwi tyɔng zɔng. 

6  Hwà tɛ̀ ɛ e ra kayɛ pyɛ de hwà yong, hwà nɔng ɛ reto e ra pyɛ̂ mwa e jey: 

7  vyēl na berɔndɔng, tanga mwa ngyāma, 

8  benon na betɔk, na mwa pyɛ́ de ya sé e ji gworep. 

9  À Dagwi Darwey, Darwey mot, hwà vɔk gbɔng za e jey mwa!

