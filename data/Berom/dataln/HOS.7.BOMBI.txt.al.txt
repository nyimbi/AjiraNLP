1  Kayɛ jeng de me simo tɛ̀ ɛn tyang, ko me bɛrɛng banɛ̂n BeƐfrayim, tanga nevês bemât Samariya zɔng. Yɛn e vɛ́sɛ a me bɔs, begbik e ji nelɔ bemât shigi e jey. 

2  Ko yɛn e tɔk wɛt wɔgɔ, me bare na mwa tomong ves mɛn. Banɛn mɛn ba ga gwɔrɔ hɛn, ko me bɛrɛng hɛn mwa kyɛrɛng. 

3  Yɛn e pɛngɛ a gbɔng gwɔ̀m yey na neves, yɛn e pɛngɛ a bemât nuyel yey na bɔs arɔng. 

4  Mwa hɛn ba sé bemât nejwang, yɛn a sé sede kya pep hê mwât halâng kpam-tuk. E to ka jama na a rùga hɛ wɛt, yi e jeng tugut o vɔk e jeng sogo fugum. 

5  E tûk nzem gbɔng gwɔ̀m mot, gwɔ̀m o na bemât nuyel mɛ mwa ba feng nshî anap ko ba tɛ́ ɛn shagarak. 

6  Neyey mɛn na fus sede kya pep hê mwât halang, e de yông pyɛ́ vyes. Yɛn e pɔl e de té puu na shom, ko nagasi, shom o ye takla sede balêm kya. 

7  Mwa hɛn ba sé pep sede kyâ mwât halang, yɛn e re bemât nuyel mɛn. Mwa begbɔng begwɔ̀m mɛn ba ga gabsa ko vit a hwak de ê ra wôn sɛlɛ. Israyɛl a wuna nesa na yére dyuk 

8  BeƐfrayim ba ga súk ɛn na yére dyuk, ba ga tɛ́ ɛn sede pyɛ̂ halang de ba ga doyo yɛ wɛt. 

9  Yére dyuk ya ga re gap mɛn, ko yɛn a tɔk ano wɛt. Shɔlɔ ya ga hwo e bato mɛn, ko yɛn a tɔk ano wɛt. 

10  Tos tô BeIsrayɛl he nɔng nuha e ra yɛn. Mwa ano vit a hwak de a ga toyo vey na Dagwi Darwey, Dagwi mɛn, kɛ a jama hɛ e ji reyɔm remo mwa. 

11  Ɛfrayim a sé sede gwobɔp gwotɔn o, sana netsitsɛng. Yɛn e yila sɛlɛ̂ Misra, ko be de kyè vɔk e Asirya. 

12  Kahɛ kwɔn de yɛn a wɔ́, mê bomo segun hom e ra yɛn. Mê gyirik hɛn vey e vwel sede benon lagwi. Mê vos ɛn jeng de ma wok yɛn a tula hɛn. 

13  Gawey e ra yɛn, yaga yɛn a ga ye rɛng, Bê wey na yɛn yaga yɛn a sogo nehywɛ e ra me! E me de ma viri hɛn, ko yɛn e vɛ́sɛ bɔs e ra me. 

14  Yɛn e tosho a me na yey mɛn wɛt. Jeng de yɛn e dak bèkun e ra gàt mɛn, Ko yɛn e yɛt babek mɛn yaga pyɛ̂ yeneng, na nshî anap de na sé vit, yɛn a sé sogo nehywɛ e ra me. 

15  Me de ma masa a bemât como mɛn ko ma gwɛ̌ a yɛn gap, ko mwa ano yɛn e yong neves e ra me. 

16  Yɛn a doyo vɔk na yapyi. Yɛn a tɛ́ ɛn vit à nerat sede gbàng de wa ye net. Bemât nuyel mɛn be sǎ e de dâk kaa, ko bê wey na yɛn na wal, ko BeMisra bê shɛgɛsh hɛn.

