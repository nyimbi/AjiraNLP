1  Bwok-rwang gwomo yi e vwɔ hom Bulus, mwât ngyang yaga Kristi Yɛsu, tanga yi na gwa mot Timotawus, Vɔk na Filemon, sá mot na sâ fwom mot, 

2  na Afya, gwà mot hwā mo, tanga Arkipus, gwà tô como mot, mwa na bemat-raa de be manas e lɔ mō: 

3  Tik na Dagwi Da mot tanga Darwey Yɛsu Kristi be dura a yin nerat mɛn, na be tɛ̀ yey min ye dyɛng. Tɛ̂ yêy Filemon na sêy tsak o mɛ 

4  Kayɛ jeng de me ra won, me bare na hwo, à Filemon, ko me to feng a Dagwi hom. 

5  Yaga me wokos, hwó tɛ̀ yey na mwa bemât Dagwi, ko hwó re nuyel na sêy tsak o na Darwey Yɛsu. 

6  Me ra won, yaga na sêy tsak o de ha wuna hwo na bemat-raa he ra fwom e ji mō. Yi ano, hwà rɔda tɔk kanɛ nerat de wot a vɔk e ji neken mot yi na sangâl nesa na Kristi. 

7  À gwa hom, jeng de ma wok rehâ tɛ̂ yey mō, yey hom ya pɛngɛ sizɔng, ko ra gwɛ̌ a me gap arɔng, yaga hwà ga tɛ̀ neyey bemât Dagwi mwa ne tɛ́ ɛn wɛng-wɛng. Râ won yaga Onesimus 

8  Yi na reto de Kristi a nɔng me, ma vɔk yey ting na me nɔng o nu na hwo ra pyɛ de ya sé naka na be ra. Ko mwa ano, me simo me nɔng o nu wɛt, 

9  ko me ra won na hwo e negya, yaga ma tɛ̀ yey na hwo. Me, Bulus, de ma ga kyɛ́ me pɔl ba e jey, ko a remo, ma to sé mwât ngyang yaga me raa Kristi Yɛsu, 

10  me ra won na hwo e tô Onesimus. Yɛ a sé hwey hom, yaga a sey tsak o na Yɛsu Kristi yi na basa hom e ngamo e lɔ̂ ngyang. 

11  E jeng de yá kwey á vɔk nerat nehak na hwo wɛt, ko a remo, a vɔk nerat na hwo mwa na me arɔng. 

12  Ma sé to tomo hɛ vey na hwo, ko a sé kyè vey sede yey hom vey na hwo. 

13  Ma yâng simo na me vɔk ɛ e ngamo na me, yaga na a bin sɛlɛ me e to mo, a remo de ma sé e lɔ̂ ngyang yaga sharâ Yɛgɛt Yat. 

14  Ko ma ga simo na me ra pyɛ cak wɛt, sɛ̌ hwà simo e ngyen. Yaga me simo na hwo ra pyɛ ryat sede ba tɛ̀ o gbing-gbing wɛt, ko hwo ra yɛ yi na simô yey mō. 

15  Gànsa, Onesimus a gas ɛ na hwo kejeng tyɔng, yaga na hwo bin to sey ɛ, na a sangal na hwo gbak-gbak. 

16  Yaga a remo, yɛ a sé sam zɔng wɛt, a dal sam ding-ding: A sé gwà yey mō. Yɛ a sé a me mwat o tyɔng wɛt! Ko a rɔda sè a hwo mwat o tyɔng wɛt a dal mɛ̀. A rɔda sè a hwo ano e ji sangal mɛ sede sam mwa na sangal mɛ sede gwa mō e ji raà Darwey. 

17  Yaga ano, ka sede hwà jut me sede sâ gafiri mō, ko tik na hwo sey ɛ, sede remo de hwà rɔda sey me. 

18  Ka sede a ga ra a hwo pyɛ de ya sé tyɛng wɛt kɛ hwó rangal hɛ pyɛ cak, ko tik na hwo rangal me yɛ. 

19  Ko di, ma sé jɛk neha nemo na vwɔ hom pyɛ hom wɔgɔ: Me, Bulus, ma rɔda tala hwo. (Ko a ka sé pyɛ de ma rɔda bare a hwo wɛt, yaga hwà tɔk, me rangal hwo neken nepas mō pyɛ nɛ.) 

20  Ko di, à gwa hom, rá a me pyɛ de me simo yaga Darwey! Hwà sé gwa hom yi na sangâl nesa na Kristi; yaga ano, tik na hwo tɛ̀ yey hom ye tɛ́ ɛ wɛng-wɛng. 

21  A remo de ma sé jɛk a hwo, ma tɔk tsɛng-tsɛng, hwà rɔda ra pyɛ́ de ma ra wôn yɛ̄ na hwo. Mwin, ma tɔk, hwà rɔda ra pyɛ́ de ya dal ano. 

22  Me to simo hwo yong duk hwak gyam yaga me. Yaga ma tɛ̀ bayis hom e ra Dagwi wɔgɔ, a rɔda wok newon min, ko ê to nɔng me gwong na me vey na yin. Tē show hê yɛnɛ mo 

23  Ɛpafaras e tang o show. Yɛ a sé e ji lɔ̂ ngyang tanga me, yaga e raa Kristi Yɛsu. 

24  Besâ fwom hom Markus, na Aristarkus, na Demas, tanga Luka be tang o show arɔng. 

25  Tik na Darwey Yɛsu Kristi a tɛ̀ nerat mɛ e ji neyey min.

