1  Jeng ya vey bagat de Davit a rɔda ku, ko a hwo vo a hwey mɛ Sɔlɔmɔn redu. 

2  A yang ɛ, ma vey bagât ku na me wɔ̀ sɛ̀ beda hom. Tik na hwo vɔk yey ting, na hwo se rwas. 

3  Ra pyɛ de Dagwi Darwey, Dagwi mō a ha a hwo. Gyeng mwa badu mɛ de ba jɛk e Bwok-basa Badu Mose na hwo raa vɛ. Yi ano, hwà rɔda di wɛng e ji kayɛ pyɛ de hwà rɔda ra. 

4  Sede hwà raa ha mɛ, Dagwi Darwey a rɔda sila ha de a ha a me wɔgɔ, ka sede nèy hom na tē naka na kwɛngɛl mɛn, yɛn a to kyè e nuyel mɛ na tsak o, na yey rining, ko ba rɔda bidɛ mwat yi e yere hom de a rɔda re negwɔm Israyɛl wɛt. 

5  “Pyɛ mó cak a yet: Di, hwo pyɛ mo hwà tɔk pyɛ de Yowap de neng mɛ a Zɛruya a ra a me jeng de a mɔbɔs besugâ comô Israyɛl vane beba, vɛ a Abnɛr Nɛr tanga Amasa Yɛtɛr. A mɔbɔs hɛn e jeng sangâl netyang, na a tala pyɔ̌n nemî jeng como. Yi ano a ga liring hɛ. 

6  Hwo kwon tik shɔlɔ mɛ ye wɔ́ e vwel tyang wɛt, teshe na yɛ tyɛng na netsitsɛng de hwà vɔk. 

7  “Ko hwo dura a nèy Barzilai yi e Gileyat nerat. Tik ɛn be sangal e de rê pyɛ́ e tebut mō, yaga yɛn á dura a me nerat e jeng de ma sè tele a Absalɔm. 

8  “Ko di, Shimei Gera wo repomô Bahurim e vwêl yerê Bɛnyamin á kana dusa me tyɔng wɛt e tuk de ma wɔ́ e Mahanayim, ko jeng de má sè toyo, á man na me e Rɔt Yɔrdan. E jeng yane, ma sira a yɛ na rezâ Dagwi Darwey, ma rɔda mɔrɔ hɛ wɛt. 

9  Ko hwo kwon tē, a sé hal, na hwo tik ɛ kwen wɛt. Hwà sé mwat na netsitsɛng, hwà rɔda tɔk pyɛ de hwô ra, ko mwa na shɔlɔ mɛ yane, wey na yɛ.” 

10  Davit a ku, ko ba lɛrɛ hɛ e Repomô Davit. 

11  A re negwɔm Israyɛl neshey kuru banaas (

40  ) neshey netaama e Hɛbrɔn na neshey kuru batat na nɛ netat (

33  ) e Yɛrusalɛm. 

12  Sɔlɔmɔn a re negwɔm e tô da mɛ Davit, ko negwɔm mɛ na sangal gak. Sɔlɔmɔn a tala bemât repugû lɔ mɛn 

13  Adoniya, de dē mɛ a Hagit, a hwo wɔ na Batsheba, dê Sɔlɔmɔn. Batsheba a hwo rangal hɛ a ye, “Ala ɛ? Hwà vey na netyang a?” Adoniya a ye, “Tyang zɔng”, 

14  ko a to ye, “Ma vɔk pyɛ de me simo ha a hwo.” Batsheba a ye, “E sɛ́ a pyɛ mo ɛ?” 

15  A yang ɛ, “Sede remo de hwà tɔk, negwɔm na kana se nenang, mwa BeIsrayɛl ba kana tɛ̀ bayis e ra me. Ko pyɛ mo ya de sege hɛ, Dagwi Darwey a de nɔ̂ng gwà hom negwɔm o. 

16  Di a remo, won rining de ma rɔda ra vey na hwo, gabɔk de hwo ró mɛ wɛt.” Batsheba a yang ɛ, “E sɛ à pyɛ mo ɛ?” 

17  Adoniya a ye, “Gabɔk, rangal a me gbɔng gwɔ̀m na a nɔng me Abishak, hwông yi e Shunɛm, na a tɛ́ ɛ hwā hom. Ma tɔk, a rɔda kyɛ́ ɛ ha mō wɛt.” 

18  Batsheba a yang ɛ, “Ey, a sé naka, ma rɔda rangal a hwo hɛ́ yɛ̀.” 

19  Batsheba a hwo yel wɔ́ na Gbɔng Gwɔ̀m Sɔlɔmɔn na a ha a yɛ e ra wôn Adoniya. Gbɔng gwɔ̀m a hwo sogo e tumal na a kyul neng mɛ, a ye guduruk, a to sangal e ra gwofwa negwɔm mɛ, a tɛ̀ be vey a neng-gwɔ mɛ na gwohwak, a sangal ɛ e vwɔ yege mɛ. 

20  Neng-gwɔ mo a hwo ye, “Ma vɔk kewǒn kehak tyɔng vey na hwo, hwo kwon ró mɛ wɛt.” Gbɔng Gwɔ̀m a toyo a yɛ, a ye, “E sɛ́, a neng-gwɔ ɛ? Ma rɔda ró mɛ wɛt.” 

21  A yang ɛ, “Di, nɔ̂ng gwà mō Adoniya, Abishak yi e Shunɛm na a tɛ́ ɛ hwā mɛ.” 

22  Gbɔng Gwɔ̀m Sɔlɔmɔn a yang ɛ, “Yaga sɛ́ de hwà rangal Abishak yi e Shunɛm yaga Adoniya zɔng ɛ? Ko hwô tɔk rangal a yɛ negwɔm arɔng, yaga a sé gwà hom kunat. Hwo rangal yaga yɛ zɔng wɛt, ko yaga Abiyatar, piris, tanga Yowap arɔng.” 

23  Sɔlɔmɔn a hwo sira hɛ na Dagwi Darwey, a ye, “Dagwi a wey na me, ka sede Adoniya a dal, yaga a tɛ̀ to mɛ na wôn pyɛ yemo! 

24  Dagwi Darwey a ga tòro me e ra gwofwa negwɔm da hom Davit, a to sila sira mɛ, a rɔda nɔng me negwɔm tanga yére hom. Ma sira me na rezâ Dagwi Darwey, bê mɔrɔ Adoniya yunung!” 

25  Ko Gbɔng Gwɔ̀m Sɔlɔmɔn a vɛ̌ tomo Bɛnaya, a mɔrɔ Adoniya. 

26  E bama mo, gbɔng gwɔ̀m a yâng Abiyatar, piris, a kyè vɔk e vwêl lɔ mɛ e Anatot. A to yang ɛ, “Ka ba yâng wey na hwo, ko me simo na be mɔrɔ hwo a remo wɛt, yaga Kundung Wuna-na-Sirâ Dagwi gwa kana sè e vwɔ mō e jeng de hwá kana sè tanga da hom Davit, ko hwà kana di reyɔm mwa tanga yɛ arɔng.” 

27  Ko Sɔlɔmɔn a ró ɛ yi e fwôm piris. Ano de neha de Dagwi Darwey a kana ha e ra lɔ Ɛli e Shilo na sila hɛn. 

28  Jeng de Yowap a wok pyɛ de ya ga té, a vɛ̌ tele vɔk e bûk rê fongôl Dagwi Darwey, a kaba pyɛ́ de ya sé sede badûk gàgbang rangâs yas. Yɛ kwong á kana sɛlɛ Adoniya, ko á kana sɛlɛ Absalɔm wɛt. 

29  Sede ba wɔ̀ ha a Gbɔng Gwɔ̀m Sɔlɔmɔn wɔgɔ, Yowap a ga tele a yel e bûk rê fongol, a wane bagat na gàgbang rangâs yas, ko Sɔlɔmɔn a tomo Bɛnaya Yɛhɔyada, na a wɔ̀ mɔrɔ hɛ. 

30  A wɔ́ e bûk rê fongol o, ko a yang Yowap, “Gbɔng gwɔ̀m a ye, hwo nusu.” Ko Yowap a kyɛ́ ɛ, a ye, ê ku e hwomo. Bɛnaya a toyo, a wɔ̀ ha a Gbɔng gwɔ̀m pyɛ de Yowap a ha. 

31  Gbɔng gwɔ̀m a yang ɛ, a wɔ̀ ra tyɛng na pyɛ de Yowap o a ha, a mɔrɔ hɛ, ko a wɔ̀ lɛrɛ revin o. A re nuyel, a ye, “Ano de me na lɔ da hom wot a rɔda nu ot yi e nɛ̂n bemat de ba sé congôt hwal mɛn, vemo de Yowap a ga mɔbɔs. 

32  Dagwi a rɔda tala hɛ pyɔ̌n tomong mɛ de a ra, yaga a kana mɔbɔs bemat beba sana tɔ̂k da hom Davit, bemat de ba dal ɛ na necik, vɛ à Abnɛr Nɛr, mwât nuyêl comô BeIsrayɛl tanga Amasa Yɛtɛr, mwât nuyêl comô BeYuda. 

33  Ey, nemî bemat o na rɔda sangal e ra Yowap tanga belɔ mɛ gbak-gbak, ko netyang Dagwi Darwey na rɔda sangal e ra yerê Davit de ya rɔda sangal e ra gwofwa negwɔm mɛ.” 

34  Bɛnaya a wɔ́ e bûk rê fongol, a wɔ̀ mɔrɔ Yowap, ko ba lɛrɛ revin mɛ e bwi mɛ e hey. 

35  Gbɔng gwɔ̀m kwong a tɛ̀ Bɛnaya Yɛhɔyada a tɛ́ ɛ mwât nuyêl bemât como e tô Yowap, a to tɛ̀ Zadɔk, piris, e tô Abiyatar. 

36  E bama mo, gbɔng gwɔ̀m a tomo be yila Shimei, a yang ɛ, a lɔk lɔ yaga tó mɛ na a sangal ɛ e Yɛrusalɛm. A kwon nusu yi e ji repomo mo ko tyɔng wɛt. 

37  A yang ɛ, ka sede a nusu yi e ji repomo mo, a ye dɔ a Rɔt Kidrɔn, gbing-gbing a rɔda ku, ko nemi mɛ na rɔda sangal e ra to mɛ. 

38  Shimei a hwo ye, pyɛ de gbɔng gwɔ̀m a ha ya sé tyɛng, yɛ a rɔda ra tyɛng pyɛ de a ha mo. Ko a vɛ̌ sangal e Yɛrusalɛm jeng pyak. 

39  Bamâ neshey netat, bemat beba yi e ji besam Shimei ba tele vɔk na gbɔng gwɔ̀m repomô Gat, Akish Maaka. Jeng de Shimei a wok, yɛn a sé e Gat, 

40  a hwo tɛ̀ a madung mɛ wap, a laga wɛ vɔk na Akish e Gat, na a wɔ̀ jama hɛn. A sɛ̀ ɛn e hwomo, a toyo na yɛn vɛ hɛ. 

41  Jeng de Sɔlɔmɔn a wok pyɛ de Shimei a ga ra, 

42  a tomo vɔk na yɛ. Shimei a vey, ko a yang ɛ, “Ma ga tɛ̀ hwo sira na rezâ Dagwi Darwey, hwô nusu yi e Yɛrusalɛm wɛt, ko ma ga ha a hwo, ka sede hwà ba nusu, gbing-gbing hwô ku. Hwo kwong hwà yang me ey, a sé tyɛng, ko hwô raa ha hom. 

43  Yaga sɛ́ de hwà de kwɔrɔ nuha sira de hwà ra na rezâ Dagwi Darwey, hwà to kyɛ́ o nà gyeng redu hom ɛ?” 

44  Gbɔng gwɔ̀m a to yang ɛ, “Hwà tɔk tsɛng-tsɛng mwa yerê nengyas de hwà ra a da hom Davit. Di, Dagwi Darwey a rɔda tala hwo na pyɔlɔ̂ nengyas mō. 

45  Ko a rɔda tɛ̀ a me nerat, a to tɛ̀ negwɔm Davit ne sangal gak neshey gbak-gbak.” 

46  Ano kwong, gbɔng gwɔ̀m a nɔ̂ng Bɛnaya Yɛhɔyada nu, na a wɔ̀ mɔrɔ Shimei e majey. Yi e jeng yane, Sɔlɔmɔn a vɛ̌ re negwɔm shɛrɛk.

