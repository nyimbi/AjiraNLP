1  Ma sé mwat de a sé washak wɛt arɛt? Ma sé tom Yɛsu Kristi wɛt a? Ma ga di Yɛsu, Darwey mot wɛt arɛt? Yin a sé pyɛ de ma sɛ̀ e fwôm Darwey de me ra wɛt a? 

2  Mwa ano de bemat behak be jut me sede tom Yɛsu wɛt, ko mwin ma tɔk, yin e jut me sede tom mɛ mo! Yaga, yi na sangâl nesa min na Darwey, yin pyɛ min yin e dura, ma sé tom Yɛsu. 

3  Há ma hemo de me ha a bemat de be tɛ̀sɛ sekun hom na me bin pat mɛ̀ to hom wɔgɔ: 

4  Wot a vɔk reto na be nɔng ot pyɛ̂ re na pyɛ̂ sɔ yaga fwom mot wɛt arɛt? 

5  Wot a vɔk reto na wot a jut hwā de a sé mwat-raa vɔk e de kwɛngɛl mot, tyɛng sede remo de Kefas, na bwang betom Yɛsu, tanga begwa Darwey mot yɛn e ra wɛt arɛt? 

6  Kɛ a sé me tanga Barnabas zɔng de a sé gbing-gbing na wot a ra fwom, na wot a sɛ̀ mɛ̀ pyɛ́ de wot ê sangal mɛ̀ arɛt? 

7  E wɛ̌ mwât como de e ra fwom, ko a to jāma pyɛ́ de ê sangal mɛ̀ pyɛ mɛ arɛt? E wɛ̌ mwât cap de e tus bwî lɛmu, ko a de re nèy o wɛt arɛt? E wɛ̌ lwêk yas de ê sɔ nevasâl yas o wɛt arɛt? 

8  Me ha e ra pyɛ́ de wot a ga tɔ́k ot mɛ̀ zɔng wɛt, yaga wot e basa tyɛng ano arɔng e Bwok-basa Badu. 

9  Bà jɛk e Badu Mose wɔgɔ, “Jeng de hywàrak wa sé ra a hwo fwom, hwo bang nû wɛ wɛt.” Hâ Dagwi hemo ha sé e rà behywarak zɔng arɛt? 

10  Ko ha sé e ra wot arɔng, kɛ ano wɛt ɛ? Ey, bà jɛk pyɛ́ yemo yaga wot. A jam na mwât hôw cap a how cap o, ko mwât dâk pyɛ́ a dak yɛ̄ arɔng, yaga yɛn e sɛt yey mɛn e ra numo mɛn hê bwal o. 

11  Tyɛng sede mwat e bere yére, wot a ga bere rehâ Dagwi e neyey min. A remo, a sé tyɛng na wot a sey numo mot hê pyɛ́ de wot ê sangal mɛ̀ yi na yin wɛt arɛt? 

12  Ka sede behak ba vɔk reto na be sɛ̀ pyɛ́ de yɛn ê sangal mɛ̀ yi na yin, ko wot a rɔda vɔk reto de ra dal rane mo, na wot a sɛ̀ pyɛ́ mo yi na yin wɛt arɛt? Ko mwa ano, wot a ga ra fwom na reto de wot a vɔk o mo wɛt. Wot a niri na kanɛ negbang e negya, yaga na wot a ra pyɛ de yê dul Yɛgɛt Yat e ra Kristi wɛt. 

13  Mwin, yin a tɔk, vemo de be ra fwom e Gbɔng Duk Re Fongol be sɛ̀ pyɛ̂ re mɛn yi e hwomo. Ko vemo de be ra mwɛn à fwom o e kwɔn de be rangas ɛ̀ nenɔrɔ vɔk na Dagwi be sɛ̀ numo mɛn hê pyɛ́ de be nása e kwɔn o arɔng. 

14  A to sé ano na bemat de be shara Yɛgɛt Yat: Darwey a nɔng nu, yɛn a sɛ̀ pyɛ́ de yɛn ê sangal mɛ̀ yi e râ fwôm Yɛgɛt Yat o mo. 

15  Mwa ano de ma vɔk reto na me rangal pyɛ́ yemo, ko ma ga ra fwom na rɛ wɛt. Ko ma sé jɛk ano wɛt, yaga na yin a ra pyɛ́ yerê yemo yaga me. A rɔda dal a me na me ku, de bê sɛ̀ mwat hwak na a ba sey ɛ̀ pyɛ de me ra kaa na yɛ. 

16  Mwa ano de ma sé shara Yɛgɛt Yat, ko ma vɔk pyɛ de me ra kaa na yɛ wɛt, yaga ba tɛ̀ me gbing-gbing na me shara a bemat Yɛgɛt Yat. Yaa kukuuk! Gawey e ra me, ka sede me shara Yɛgɛt Yat wɛt! 

17  Ka sede me ra fwom hom, yaga me pyɛ hom me simo na me ra gwɛ, ko a jam na be nɔng me pyɔlɔ. Ko mwin, me ra fwom o sede pyɛ de ba tɛ̀ me gbing-gbing na me ra, yaga Dagwi a tik gwɛ e vwɔ hom. 

18  Ko pyɔlɔ hom o yɛ à sɛ́ arɛt? Ya sé ngan: Kayɛ jeng de me shara a bemat Yɛgɛt Yat, me shara yɛ̄ sana byɛ cak. Ano kwong, me ra fwom o sana rangâl bemat pyɛ de me simo, tyɛng sede remo de ma vɔk reto na me ra e ji fwôm sharâ Yɛgɛt Yat. 

19  Ma sé washak, ko ma sé sam mwat hwak wɛt. Ko mwa ano, ma tɛ̀ to hom na me sè sam wo kawɛ mwat, yaga na me bin vey na pyak e ji mɛn e gwông raà Kristi. 

20  Jeng de ma sé na BeYuda, me sangal sede yɛn, yaga na me bin vey na yɛn e gwông raà Kristi. Badu Mose ba to vɔk reto e ra me wɛt. Ko mwa ano, jeng de ma sé na vemo de ba rɔngɔl e nɛ̂n retô Badu mo, me sangal sede Badu ba vɔk reto e ra me. Me ra ano, na me bin vey na vemo de Badu ba vɔk reto e ra yɛn e gwông raà Kristi. 

21  Jeng de ma sé na bemât yére dyuk de ba vɔk Badu Mose wɛt, me sangal sede hwak e ji mɛn, na me bin vey na vemo de ba vɔk Badu Mose wɛt e gwông raà Kristi. Ma ye wɛt wɔgɔ, ma sé e nɛ̂n retô badu Dagwi wɛt; a sé e badu Kristi de ba vɔk reto e ra me. 

22  Jeng de ma sé na vemo de ba vɔk gap e ra rehâ pyɛ̂ Dagwi wɛt, me tɛ́ me tyɛng na yɛn arɔng, yaga na me bin vey na yɛn e gwông raà Kristi. Ano kwong, me sangal e begwông kayɛ yerê bemat. Me masa mwa begwong de mwat e tɔk ra, yaga na me bin vey na behak e ji mɛn e gwông raà Kristi. 

23  Me ra pyɛ́ yemo mwa yaga rê nuyêl Yɛgɛt Yat, ko yaga na me sɛ̀ numo nang hê nerat de na yi na Yɛgɛt Yat o mo arɔng. 

24  Mwin, yin a tɔk, e ji setele, kawɛ e ji bemat o e tele, ko a sé e gwining e ji mɛn zɔng de e sɛ̀ nɔrɔ̂ rê setele mo. Yaga ano, tele hin e yerê gwong de yin ê sɛ̀ nɔrɔ̂ setele mo arɔng. 

25  Kawɛ mwat de e yel e de jɔgɔ e masa na a tabak to mɛ na a bin ra yɛ naka. Yɛn e ra ano, yaga na yɛn a bin sɛ̀ pyɔlɔ de ye ros wɛt. Ko wot e ra ano, na wot a bin sɛ̀ pyɔlɔ de ye nàra gbak-gbak. 

26  Pyɛ ma yemo de ya tɛ̀, me tele sede mwat de e tele kpɛɛ wɛt, ko me ra yol sede mwat de e dak gul wɛt. 

27  Me nɔ̂ng rebek hom reyɔm na me vɔk reto e ra rɛ mwa. Me ra ano, yaga na be ba kyɛ́ ɛn wɛt nà nɔng me pyɔlɔ mo, yaga ma kana ra pyɛ cak de ya jam wɛt e bama de ma shara a behak Yɛgɛt Yat.

