10  :

1  -

5  ) 

1  Dagwi Darwey a to yâng Mose, “Yong beta bagasak behak beba tyɛng sede ve mɛsɛng o, ko ma rɔda jɛk e ra vɛ neha de na kana sè e ra ve mɛsɛng vane de hwà kana mɔbɔs. 

2  Yong o nagasi, na hwo vey tut e ra Raku Sinai, hwo ba gyeng me e hwomo e ra tɛ̂t raku mo. 

3  Mwat hwak a sè tanga hwo wɛt, kɛ be sang di mwat hwak e ra raku mo, kɛ be gyeng ɛ̀ karâ vyēl na berɔndɔng e hagât nuyêl raku mo arɔng wɛt.” 

4  Ano kwong, Mose a yong beta bagasak beba sede ve mɛsɛng o, ko a sogo bop nagasi, a wɔ̀ tut e ra Raku Sinai, tyɛng sede remo de Dagwi Darwey a ga kana nɔng ɛ nu, a vɔk ɛ beta bagasak o e vɔ mɛ. 

5  Ko Dagwi Darwey a gyirik e ji rele, a tumal e hwomo na Mose, a mok reza mɛ, Dagwi Darwey. 

6  Ko a kwey e nuyêl Mose, a mok, a tē, “Ma sé Dagwi Darwey! Dagwi Darwey à reza hom! Ma sé Dagwi wo toshô reyɔm, wo nerat. Me ra shom ziri wɛt, me dura a bemat nerat hom ding-ding, ma sé wo tsak o arɔng. 

7  Me dura nerat hom e ra bezamang gu kpɛɛ, me halsa banɛn na buru. Ko me tik nà tabak wo râ banɛn wɛt. Me tala banɛ̂n beda e ra nèy mɛn wɔ̀ sɛ̀ zamang hê netat na hê nenaas.” 

8  Mose a pere ye guduruk e vwel, a re fongol. 

9  Ko a ye, “À Darwey, ka sede ma sé rwat e bayis mo, tik na hwo kyè e tē mot. Bemat vemo ba sé gbàrak, ko hwo hàla a wot banɛn na buru mot, hwo tɛ̀ ot bemo.” Dagwi a to wuna sira na bemat mɛ (Nusu 

23  :

14  -

19  ; Bare 

7  :

1  -

5  ; 

16  :

1  -

17  ) 

10  Ko Dagwi Darwey a ye, “Ma sé wuna me na sira na yin. Ma rɔda ra pyɛ̂ bes e nuyel min, yerê yinde ba ga sang ra e yere cak e jey mwa wɛt. Mwa bemat de hwà sé sangal e tē mɛn ba rɔda di yerê fwom de me, Dagwi Darwey, me tɔk ra, yaga ma rɔda ra pyɛ̂ bengyip sizɔng yaga yin. 

11  Gyéng in badu de ma nɔng in yunung. Mwin, ma rɔda ro yi e nuyel min BeAmɔr, na BeKanaan, na BeHiti, na BePɛrizi, na BeHivi tanga BeYebus. 

12  Jeng de yin ê yel e sevwel mɛn, tē in naka, yin wuna hin na sira na yɛn wɛt. Ka ano wɛt, yɛn a rɔda sè a yin rwik e fwɔ. 

13  Gangas hin nekwɔn sekwit mɛn, mɔbɔs hin beta sekwit de ba tɛ̀ vɛ cik, ko tow in sesêk Ashera, ci hwā mo. 

14  “Yin re a dagwi hwak fongol wɛt, yaga me, Dagwi Darwey, me simo na yin tɛ̀ yey min na me zɔng. 

15  Yin wuna hin na sira na bemât sevwel o wɛt, yaga jeng de yɛn e re a bedagwi mɛn fongol, na be nára a vɛ nenɔrɔ̂ rangas, ko ba rɔda rini hin, na yin re pyɛ̂ nenɔrɔ mɛn o. 

16  Yin ra a besɔ min wenêng behwong mɛn wɛt, yaga behwong mɛn o ba rɔda tɛ̀ besɔ min o, be raa bedagwi mɛn. 

17  “Yin yong pyɛ̂ sekwit na dyam cak wɛt. 

18  “Gyeng in Nzem Kpam-tuk Sana Géy-sing. Ra in nɛ e pwɛ̂l Avif, yaga e ji gwɛ de yin á kana nusu yi e Misra. Re in kpam-tuk sana géy-sing nepɔlɔ netaama, sede remo de ma ga nɔng in nu. 

19  “Kahɛ hwey negel wen ha sé nang, mwa na nèy yas min de na sé mus kɛ gam kɛ turuk ayi. 

20  Ko tɔ̂ mɛsɛ̂ng hwêy madung rwas o, viri hin hɛ na kevyel de yin ê nára kɛ nɔrɔ e tô hɛ. Ka sede yin ê viri hɛ wɛt, ko kwɔrɔ hin fwɔ̂ hɛ. Viri hin kahɛ hwêy negel wen e ji nèy min na dyām. “Hwak à mwat a vey e kwɔ̂n re a me fongol na vɔ sǎn wɛt. 

21  “Ra in fwom nepɔlɔ netyiimin, ko tuk hê taama, pɔnglɔ hin, kɛ a ka sé jeng swigi kɛ hywɛp ayi. 

22  “Ra in Nzem Bwal ne alkama wo mɛsɛng, tanga Nzem Vos Nèy Cɔ́gɔt e bama de ba ga tala bâng nɛ e yɛnɛ̂ shey o. 

23  Zang tat e shey, gbing-gbing mwa berâs BeIsrayɛl bē wɔ́ e kwɔ̂n re a me, Darwey Dagwi Darwey, Dagwi wo BeIsrayɛl fongol. 

24  Sede remo de ma rɔda ro yére bemât mwa yi e nuyel min, ko mê gwɛ̌ a yin ɛ yɛnɛ̂ vwel o. Vit a bemât repugu de bê yel e vwel o, na be re hɛ, e jeng nzem netat o de yin ê wɔ e kwɔ̂n re a me fongol. 

25  “Yin wuna nɔrɔ̂ yas de yin e yɛt vey na me na pyɛ́ de ya vɔk ɛ géy-sing wɛt. Yin tɛt ɛ namâ nɔrɔ̂ yas Nzem Gyilsit Nelɔ vɔk e gasi wɛt. 

26  “Wɔ́ in na pyɛ̂ cap min yê mɛsɛng o de ya dal mwa na nerat e lɔ Dagwi Darwey, Dagwi min. “Yin kyé namâ kekwey vyel e ji nevasâl neng o wɛt.” 

27  Ko Dagwi Darwey a yâng Mose, “Jɛk badu vemo mo. A sé yi na gyéng vɛ de mê wuna me na sira na hwo tanga BeIsrayɛl.” 

28  Mose á sè e hwomo na Dagwi Darwey nepɔlɔ kuru banaas, nagwi na naturuk, vit a rê pyɛ́ kɛ sɔ̂ nshi. Ko a jɛk e ra beta bagasak o badu wuna-na-sira mo, vɛ a Badu Kuru. Bwang bayis Mose gwa nɛp 

29  Jeng de Mose a gyirik yi e tɛ̂t Raku Sinai na beta bagasak beba ve wuna-na-sira e vɔ mɛ, ko a ka tɔk, bwang bayis mɛ gwa nɛp wɛt, yaga a kana sè ha na Dagwi Darwey. 

30  Sede Aharon na mwa BeIsrayɛl ba di bwang bayîs Mose de gwa nɛp, ko ba tɛ̀ bengyip nà wɔ bagat na yɛ. 

31  Ko Mose a yila hɛn, ko Aharon na bemât nuyêl bemat o mwa ba wɔ na yɛ, yɛ kwong a ha na yɛn. 

32  E bama mo, mwa BeIsrayɛl ba sek bagat, ko Mose a basa a yɛn pyɛ̂ mwa de Dagwi Darwey a ga nɔng ɛ nu e ra yɛ̄ e ra Raku Sinai. 

33  Sede Mose a yɛnɛ ha na yɛn, a tɛ̀ kerugu, a kyiri mɛ bayis mɛ. 

34  Ko kayɛ jeng de Mose e yel e buk, na a ha na Dagwi Darwey, e pat kerugû kyirî bayis o, sɛ̌ a nusu e ngyen. Ko jeng de e nusu, na a ha a BeIsrayɛl pyɛ́ de ba ga nɔng ɛ nu e ra yɛ, 

35  BeIsrayɛl be di, bwang bayîs Mose de gwo nɛp, ko Mose e to kyiri bayis mɛ na kerugu mo, sɛ̌ jeng de e to yel, na a wɔ̀ ha na Dagwi.

