1  E bama de Yɛsu a yɛnɛ neha nemo, a tɛ̀ bayis mɛ vɔk e lagwi, a ye, “À Da, jeng ya ga vey. Dura a bemat gbɔng nerêy Hwey mō, yaga na Hwey mō mo he bin dura a yɛn gbɔng nerey mō. 

2  Yaga hwà ga nɔ̂ng hɛ reto e ra bemât mwa, yaga na he bin nɔ̂ng mwa bemat de hwà tɛ̀ vɛ e vɔ hɛ neken gbak-gbak. 

3  Ko neken gbak-gbak o na sé ngan: Bemat o bē tɔk o, hwo nju mō zɔng de hwà sé tsak Dagwi, na be to tɔk Yɛsu Kristi de hwà tomo hɛ vey e jey. 

4  Ma ga dura a bemat gbɔng nerey mō e jey yemo; ma ga yɛnɛ fwom de hwà nɔng me na me ra. 

5  A remo, à Da, nɔng me gbɔng nerey e nuyel mō, yerê gbɔng nerey de ma kana vɔk tanga hwo gyam na be yong jey.” Yɛsu a ra won yaga bemât masâ fwom mɛ 

6  “Ma ga dura hwo wɛshɛrɛk na bemat de hwà kasa e jey yemo na hwo nɔng me hɛn. Bá sè bemo, ko hwà nɔng me vɛ. Bá gyenges reha mō, 

7  ko a remo, ba tɔk, kayɛ pyɛ de hwà nɔng me ya yi na hwo. 

8  Ma ga ha a yɛn reha de hwà ha a me, ko ba ga sey rɛ. Ba tɔk, a sé mwin, ma vey yi na hwo, ko ba to sey tsak o, a sé e hwo de hwà tomo me. 

9  “Ma sé ra won yaga yɛn. A sé yaga bemât jey de ma sé ra won wɛt, ko a sé yaga vemo de hwà nɔng me vɛ, yaga yɛn a sé bemo. 

10  Mwa vemo de ba sé benang ba to sé bemo, ko mwa vemo de ba sé bemo ba to sé benang arɔng. A sé yi na yɛn de be di gbɔng nerey hom. 

11  Ma ga vey bagât toyo vey na hwo. Mê sè e ji jey yemo wɛt, ko yɛn ê rɔngɔl e ji jey o. À Da, hwo de hwà sé jɛrɛ, gyepes hɛn na retô reza mō, reza de hwà kana nɔng me. Gyebes hɛn, yaga na yɛn a tɛ́ ɛn vining, sede remo de wot a sé vining arɔng. 

12  E jeng de ma rɔngɔl na yɛn, ma gyepes hɛn, ko ma gyenges hɛn na retô reza mō de hwà kana nɔng me. Vit a hwak e ji mɛn de a ga wey, sɛ̌ yɛ de a sé gbing-gbing na a wey, yaga na pyɛ de bà jɛk e Bwok-basa Dagwi ye sila. 

13  A remo, ma ga vey bagât toyo vey na hwo. Ko ma sé ha pyɛ́ yemo jeng de ma rɔngɔl e ngamo e jey, yaga na yɛn a bin vɔk yey pyɛng ding-ding e gwong de me ma vɔk yey pyɛng ding-ding. 

14  Ma ga ha a yɛn há mō. Yaga ano, bemât jey ba kyɛ́ ɛn hɛn, yaga yɛn a sé vê jey o wɛt, tyɛng sede remo de me arɔng ma sé wo jey o wɛt. 

15  Ma sé ra won wɛt na hwo pat ɛn yi e jey yemo; ko ma sé ra won na hwo bin gyepes hɛn, yaga na Shetan, wo neves, a kwon ra ɛn wɛt. 

16  Yɛn a sé vê jey yemo wɛt, tyɛng sede remo de me arɔng ma sé wo jey yemo wɛt. 

17  Tik ɛn jaram, na yɛn a sè bemo na tsak o. Há mō ha sé tsak o. 

18  Tyɛng sede remo de hwà tomo me e jey, ano arɔng ma tomo hɛn e jey o. 

19  A sé yaga na me sɛlɛ hɛn de ma sé tik tó hom jaram. Ma sé ra ano, yaga na yɛn arɔng yɛn a tik bato mɛn jaram mwin, na be sè bemo.” Yɛsu a ra won yaga bemât raa mɛ mwa 

20  “A sé yaga yɛn zɔng de ma sé ra won wɛt, ko a sé yaga vemo de ba rɔda wok reha hom yi na yɛn arɔng, ko yi ano, yɛn ê tɛ̀ gap mɛn e ra me. 

21  Ma sé ra won, yaga na yɛn mwa yɛn a bin sè vining. Tyɛng sede remo de hwo, à Da, hwà sé gwining na me, ko me ma sé gwining na hwo, ano arɔng, tik na yɛn a sangal e ji nesa na wot. Yi ano, bemât jey ba rɔda sey tsak o, a sé e hwo de hwà tomo me. 

22  Gbɔng nerey de hwà kana nɔng me, e nɛ de ma nɔng ɛn arɔng, yaga na yɛn a bin sè vining, tyɛng sede remo de hwo tanga me wot a sé vining. 

23  Cap-hâ vining a yet ngan: Me ma sé sangal e ji nesa na yɛn, ko hwo hwà sé sangal e ji nesa na me. Tik na be tɛ́ ɛn vining mwa, yaga na bemât jey be tɔk, a sé e hwo de hwà tomo me, ko hwà tɛ̀ yey na bemât raa hom, tyɛng sede remo de hwà tɛ̀ yey na me. 

24  “À Da, me simo na yɛn vemo de hwà nɔng me be bin sè tanga me e kwɔn de ma sé ɛ̀, na yɛn a di gbɔng nerey hom. Hwà kana nɔng me gbɔng nerey, yaga hwà tɛ̀ yey na me yimo gyam na be yong jey. 

25  À Da, hwo de hwó gas badu e tē, mwa ano de bemât jey ba tɔk o wɛt, ko me ma tɔk o. Ko bemât raa hom vemo ba tɔk, a sé e hwo de hwà tomo me. 

26  Ma ga dura a yɛn wɛshɛrɛk mwat de hwà sé, ko mê re nuyel na ra ano. Yi ano, yɛn ê kyɛm na yɛn a tɛ̀ yey na behak e gwong de hwo hwà tɛ̀ yey na me, ko me, mê sangal e ji nesa na yɛn.”

