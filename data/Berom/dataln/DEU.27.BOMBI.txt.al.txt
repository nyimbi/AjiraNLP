1  Mose na bemakûk BeIsrayɛl ba tumal e nuyel bemat mwa, a hwo yâng ɛn, “Gyeng in badu mwa de ma sé nɔng in nu yunung. 

2  Tuk de yin a rɔda ba ye dɔ a Rɔt Yɔrdan, na yin a yel e ji sevwel de Dagwi Darwey, Dagwi min a sé nɔng in, hashe hin beta berey o na yin tɛ̀ vɛ cik, yin lolom vɛ na būm. 

3  Ka sede yin a wul, ko yin jɛk mwa badu vemo e ra vɛ. E bama mo, yin ê yel e vwel hemo de ha siri, ko he nɔng pyɛ́ shɛrɛk. Hɛ à vwel de Dagwi Darwey, Dagwi wo bedabeda min a ga sira na a nɔng in. 

4  E bama de yin a ga wɛrin e gura gworo gwô Rɔt Yɔrdan, tɛ̀sɛ hin beta mo e ra Raku Ɛbal, sede remo de ma sé nɔng in nu yunung, ko yin de lolom vɛ na būm. 

5  E hwomo, lɔk in gàgbang rangâs yas vɔk na Dagwi na beta de ba yong na pyɛ̂ fwom yê dyam wɛt. 

6  Lɔk in hɛ na beta de ba dak vɛ wɛt. Yin a rɔda nása nenɔrɔ̂ yas burang e ra hɛ. 

7  Yin ê nása nenɔrɔ̂ wuna nesa arɔng, ko yin ê re banama mo na yey pyɛng e nuyêl Dagwi Darwey, Dagwi min. 

8  Ko yin a rɔda jɛk ɛ wɛshɛrɛk karɛ retin hâ badu Dagwi e ra beta de yin a ga lolom o.” 

9  E bama mo, Mose na bepiris vê yerê Levi ba tumal e nuyel mwa BeIsrayɛl, ko a yang ɛn, “Ala in à BeIsrayɛl ɛ! Wet in betong. Yunung, yin a ga tɛ́ in bemât Dagwi Darwey, Dagwi min. 

10  Yaga ano, wok in ha mɛ, na yin a gyeng mwa badu mɛ de ma sé nɔng in nu e ra vɛ yunung.” Gawey e ra vemo de ba kwɔrɔ badu 

11  Tuk hane mo, Mose a to yâng bemât Israyɛl, 

12  “Bama de yin a ga ye dɔ à Rɔt Yɔrdan, yére Simɛyɔn, na Levi, na Yuda, na Isakar, na Yɔsɛf tanga Bɛnyamin ya rɔda tumal e ra Raku Gɛrizim, na ye mok a BeIsrayɛl nerat. 

13  Ko yére Rubɛn, na Gat, na Ashɛr, na Zɛbulun, na Dan tanga Naftali ya rɔda tumal e ra Raku Ɛbal, na ye mok a yɛn gawey. 

14  BeLevi ba rɔda ha neha nemo ngyat-ngyat: 

15  “ ‘Gawey e ra mwat de a yong pyɛ sekwit na cɔgɔt kɛ dyam, na a re a yɛ fongol e lɛrɛ! Dagwi Darwey e kyɛ́ ɛ zakzak yerê pyɛ́ yemo de mwasi a yong.’ Ko bemat o mwa ba rɔda toyo mɛ, bê ye, ‘Ano.’ 

16  ‘Gawey e ra mwat de a byɛs da na neng mɛ!’ Ko bemat o mwa ba rɔda toyo mɛ, bê ye, ‘Ano.’ 

17  ‘Gawey e ra mwat de a gwɛ̌ sek tô cap mwât vwara mɛ.’ Ko bemat o mwa ba rɔda toyo mɛ, bê ye, ‘Ano.’ 

18  ‘Gawey e ra mwat de a dura a bwók gwong duk o!’ Ko bemat o mwa ba rɔda toyo mɛ, bê ye, ‘Ano.’ 

19  ‘Gawey e ra mwat de a tik nà gas a bemat beduk na nehyɛn tanga bekuma shɔt e tē!’ Ko bemat o mwa ba rɔda toyo mɛ, bê ye, ‘Ano.’ 

20  ‘Gawey e ra mwat de a byɛs da mɛ yi na dyɛng na hwak e ji beha mɛ!’ Ko bemat o mwa ba rɔda toyo mɛ, bê ye, ‘Ano.’ 

21  ‘Gawey e ra mwat de a dyɛng na ngyama!’ Ko bemat o mwa ba rɔda toyo mɛ, bê ye, ‘Ano.’ 

22  ‘Gawey e ra mwat de a dyɛng na gwà jim mɛ hwong o kɛ gwà mɛ e da mɛn!’ Ko bemat o mwa ba rɔda toyo mɛ, bê ye, ‘Ano.’ 

23  ‘Gawey e ra mwat de a dyɛng na gùna mɛ.’ Ko bemat o mwa ba rɔda toyo mɛ, bê ye, ‘Ano.’ 

24  ‘Gawey e ra mwat de a mɔrɔ mwat e lɛrɛ.’ Ko bemat o mwa ba rɔda toyo mɛ, bê ye, ‘Ano.’ 

25  ‘Gawey e ra mwat de a sey dyām, yaga na a mɔrɔ mɛ mwat de a ra nɛn hak wɛt.’ Ko bemat o mwa ba rɔda toyo mɛ, bê ye, ‘Ano.’ 

26  ‘Gawey e ra mwat de a kyɛ́ ɛ nà gyeng badu vemo, na a raa vɛ wɛt!’ Ko bemat o mwa ba rɔda toyo mɛ, bê ye, ‘Ano.’ ”

