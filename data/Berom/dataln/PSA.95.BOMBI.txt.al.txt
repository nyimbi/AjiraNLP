1  Vey in, na wot a mok a Dagwi Darwey lwɛlɛ, tik wot a ra a yɛ biibi, yaga yɛ a sé a wot sede fwara, kwɔn de wot e dal ɛ! 

2  Tik wot a wɔ e nuyel mɛ, na wot feng a yɛ, tik wot a dak a yɛ yōm, wot a mok a yɛ lɛlɛ. 

3  Ey, Dagwi Darwey yɛ wɛ a Dagwi de a dal na nerey, yɛ wɛ a gbɔng gwɔ̀m wo reto de a dal mwa cī. 

4  Mwa jey ya sé e vwɔ mɛ, yi e tîs vwel vɔk e zomzôm beraku. 

5  Gworep gwa sé gwomwɛ, e yɛ de a yong gwɛ, vwel ha sé mɛ, yông vwɔ mɛ arɔng. 

6  Vey in, na wot ye guduruk, wot ye det e nuyel Dagwi, na wot a re a yɛ fongol. Yɛ Dagwi Darwey de a yong ot! 

7  E yɛ wɛ à Dagwi mot, ko wot a sé bemat mɛ. E kyè na wot sede lwêk vyēl, e gyéng ot sede kwara mɛ. Káa, ka yunung yin a yang wok pyɛ de a sé ha: 

8  “Yin se gbàrak sede bedabeda min bá sè e Mɛriba wɛt, kɛ sede e tuk hane e Misra e hey. 

9  E hwomo, bá mara me, bá shɔk a me jim. Yɛn á di pyɛ́ de ma ga ra a yɛn, ko mwa ano, yɛn á simo, me gwɛ̌ ra a yɛn cak. 

10  Neshey kuru banaas, yey hom yá tē kung-gung na bedabeda min, ko ma ye, ‘Beratô bemat vemo ba ga doyo hɛn! Yɛn a tɔk pyɛ́ de me simo be ra wɛt.’ 

11  Yaga ano, ma tɛ̀ shom, ko ma sira me, ‘Yɛn ê yel e vwel de me kyè wɔ nɔng ɛn pɔngɔ e ji hɛ wɛt.’ ”

