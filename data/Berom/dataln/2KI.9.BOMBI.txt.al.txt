1  Tuhak, Elisha a hwo yila gwining e ji regyɛng bezarap Dagwi, a yang ɛ, “Yong o, na hwo kyè vɔk e Ramɔt e Gileyat. Jut kefus něy pwat kemo na hwo vɔk ɛ. 

2  Sede hwà wɔ e hwomo, ko hwo jama Yehu Yɛhɔshafat de da mɛ kunat à Nimshi. Jut ɛ vɔk e duk hwak e bak gwining yi na besâ fwom mɛ, 

3  na hwo shushu něy nemo e rato mɛ. Ko hwo ye, ‘Dagwi Darwey a ga kasa hwo, na hwo tɛ́ o gbɔng gwɔ̀m Israyɛl.’ E bama mo, hwo vɛ̌ hwo nusu ziri na setele.” 

4  Ano de bwot zarap Dagwi o a wɔ́ e Ramɔt, 

5  kwɔn de a wɔ̀ sɛ̀ bemât nuyêl bemât como e ji tula, a ye, “À da, ma vey a hwo na redu.” Yehu a rangal hɛ, a ye, “Hwó ha na wa e ji wot ɛ?” Mwat o a yang ɛ, “E hwo, à da!” 

6  Yɛn beba ba hwo yel e ji mo, ko bwôt zarap o a hwo shushu něy pwat yi e kefus o e rato mɛ, ko a yang ɛ, “Dagwi Darwey, Dagwî Israyɛl, a ye, ‘Ma ga kasa hwo, na hwo tɛ́ o gbɔng gwɔ̀m bemat hom BeIsrayɛl. 

7  Ci na hwo vey na belɔ Ahap, yaga na me bin talâ Yɛzɛbɛl pyɔlɔ mɛ, yaga a mɔbɔs bezarap tanga bemât fwom hom behak. 

8  Tik na mwa cáng Ahap tanga nèy mɛ be wey. Ma rɔda wey na kawɛ rwas e ji lɔ mɛ, besam tanga nèy lɔ. 

9  Ma rɔda teshe na belɔ mɛ, sede remo de ma teshe na belɔ Yɛrɔbɔwam Nebat tanga belɔ Baasha Ahiya, begbɔng begwɔ̀m Israyɛl. 

10  Ba rɔda ba lɛrɛ revîn Yɛzɛbɛl wɛt, ko bevu ba rɔda ba re rɛ e ji vwel Yɛzrɛɛl.’ ” Bama de bwot zarap o a ha ano, a vɛ̌ nu ɛ na setele yi e duk o. 

11  Yehu a toyo vɔk na bemɛn, yɛn a rangsal hɛ ba ye, “Ala ɛ? Kayɛ pyɛ ya sé gyat a? E sɛ́ de mwât lolong wane a vey ha a hwo ɛ?” Yehu a toyo a yɛn, a ye, “Yin a tɔk yerê mwat wane mo na yerê ha mɛ.” 

12  Yɛn a yang ɛ, “Hwo lɛrɛ a wot wɛt. Ha a wot.” A yang ɛn, “A vey na ha yi na Dagwi Darwey. A ha a me wɔgɔ, Dagwi Darwey a ga kasa me, na me tɛ́ me gbɔng gwɔ̀m Israyɛl.” 

13  Remo-remo besâ fwôm Yehu ba lasha berugu mɛn e ra kwɔ̂n bɔrɔ de e tumal ɛ. Ba pɛsɛl bedurum, ba gbɔ, be tē, “Yehu a sé gbɔng gwɔ̀m!” Yehu a mɔrɔ Yɔram, gbɔng gwɔ̀m Israyɛl 

14  -

15  Ano kwong, Yehu a yong gwông wey na Gbɔng Gwɔ̀m Yɔram, womo de a sé e Yɛzrɛɛl, kwɔn de a wɔ̀ pege baram de ba tɛ̀ a yɛ e de como de ba tó na Hazayɛl, gbɔng gwɔ̀m Sirya e Ramɔt. Yehu a yâng besa mɛ bemât nuyêl como, “Ka sede yin a sé tanga me, yin kwon tik mwat hwak a hywit ɛ yi e ji pomo hemo wɛt, yaga ê kwon wɔ̀ ha a BeYɛzrɛɛl, pyɛ de ya tē e ngamo.” 

16  Ano kwong, a hwo tut e ji kyɛkyɛ̂ dwa mɛ, a vɛ̌ nára hɛ tanga bemât como behak vɔk e Yɛzrɛɛl. Yɔram a ga kana tɛ̀ tyang wɛt, ko Ahaziya wo Yuda a wɔ̀ di ɛ, a sè e hwomo arɔng. 

17  Mwât bɛrɛng nekanang de a sè e ra tyɔ̌n Yɛzrɛɛl, a di Yehu tanga bemat mɛ ba sé kyè vey pom. A moklo, a ye, “Ma di bemat behak vey pom.” Yɔram a hwo toyo na ha, a ye, “Tomo hin mwat e ra dwa, na a wɔ di, ba sé vey vêy netyang a?” 

18  Mwât tomo a wɔ̀ man na Yehu, a yang ɛ, “Gbɔng gwɔ̀m e simo, na a tɔk kɛ hwà vey na netyang a?” Yehu a toyo a yɛ, a ye, “Pyɛ mō ya sé ɛ wɛt. Raa me!” Mwât bɛrɛ̂ng nekanang o a tomo, be wɔ̀ ha wɔgɔ, mwât tomo a ga wɔ̀ wul, ko a to toyo wɛt. 

19  Gbɔng gwɔ̀m a to tomo mwât tomo mo hwak, a to wɔ̀ rangâl yerê rangal hê raane. Yehu arɔng a to toyo a yɛ, a ye, “Pyɛ mō ya sé ɛ wɛt. Raa me!” 

20  Mwât bɛrɛ̂ng nekanang o a to tomo na ha wɔgɔ, mwât tomo mo a ga wɔ̀ wul, ko a to toyo wɛt. A to gwɛ ye, “Mwât nuyêl bemât bedwa mo e tele sede mwât lolong, tyɛng sede Yehu Nimshi.” 

21  Gbɔng Gwɔ̀m Yɔram a nɔng nu, be pat a yɛ kyɛkyɛ̂ dwa mɛ e majey. Remo-remo ba ra ano. Yɛ tanga Ahaziya, gbɔng gwɔ̀m Yuda, ba yel e ji bekyɛkyɛ̂ bedwa mɛn, ba nusu na be man na Yehu. Ba man na yɛ e cwɛl gwomo de gwa sé gwô Nabɔt. 

22  Yɔram a hwo rangal hɛ, a ye, “À Yehu, hwà vey na netyang arɛt?” Yehu a toyo a yɛ, a ye, “Netyang na sé e rɛ̌ ɛ? Neng mō Yɛzɛbɛl a tɛ̀ kawɛ mwat a re a cī fongol, ko be to re negarap arɔng.” 

23  Yɔram a sira, a yâng Ahaziya, “A sé sogô nehywɛ!” Ko a vɛ̌ doyo kyɛkyɛ̂ dwa mɛ, na a tele. 

24  Ko Yehu a hwɔtɔ gbang mɛ na gap mɛ mwa, a hala kwet mɛ, ha pere wɔ ta Yɔram e tê batô vɔ mɛ, ha kulu yey mɛ ha wɔ tulu e ragey mɛ. Yɔram a vɛ̌ gaba, a ku e ji kyɛkyɛ̂ dwa mɛ. 

25  Yehu a vɛ̌ yâng Bitkar, mwât sɛlɛ mɛ, “Jut revin o, na hwo bomo re e bwi gwane de gwa sé gwô Nabɔt. Hwó bare jeng de wot á sè tele e ra bedwa, wot a raa Gbɔng Gwɔ̀m Ahap dâ Yɔram wɛt arɛt? E jeng yane, Dagwi Darwey á ha a yɛ ha ves wɔgɔ, 

26  ‘Nayos ma di, hwà mɔrɔ Nabɔt tanga nèy mɛ, ko ma sira me ma rɔda tak a hwo e ngamo e ji bwi gwining gwomo mo’, yaga na be bin sila mɛ ha de Dagwi Darwey a kana ha.” Yehu a mɔrɔ Ahaziya, gbɔng gwɔ̀m Yuda 

27  Gbɔng Gwɔ̀m Ahaziya a di pyɛ de ya té, ko a tele e ji kyɛkyɛ dwa mɛ vɔk e repomô Bet-Hagan. Yehu a ro ɛ, ko a nɔ̂ng bemat mɛ nu be mɔrɔ hɛ arɔng. Yɛn a tá ɛ na kwet, jeng de a gangas kyɛkyɛ̂ dwa mɛ e gwông Gur bagat na repomô Ibleyam. A re nuyel ano, a pere wɔ wul mɛ gbɔng repomô Megido, kwɔn a hane de a wɔ ku ɛ. 

28  Bemât nuyêl como mɛ ba jut revin mɛ e ji kyɛkyɛ mɛ, ba toyo mɛ vɔk e Yɛrusalɛm, ko ba lɛrɛ rɛ e sak begwɔ̀m e Repomô Davit. 

29  Ahaziya a kana pɛrɛ re negwɔm Yuda e shey hê kuru na hɛ hining hê negwɔm Yɔram Ahap, gbɔng gwɔ̀m Israyɛl. Yehu a mɔrɔ Hwārwey Yɛzɛbɛl 

30  Yehu a re nuyel vɔk e Yɛzrɛɛl. Jeng de Yɛzɛbɛl a wok, Yehu a ga pom, a hwo wɔrɔ bayis mɛ na něy nesit o, a yong setot rato mɛ, a bɛrɛng majey yi e repok. 

31  Jeng de Yehu a sé yel e rwi repomo, a hwo mok, a tē, “Hwà vêy sɛ́ e ngamo ɛ, mwât mɔbɔ̂s bemat! Hwà sé tyɛng na Zimri!” 

32  Yehu a doyo bayis vɔk e rak o, a moklo, a ye, “E wa de a sé tanga me ɛ?” Bemât fwôm lɔ gwɔ̀m beba ke betat ba bɛrɛng vey e majey yi e repok, 

33  ko Yehu a hwo yang ɛn, “Gang in hɛ vey e vwel!” Yɛn a gang ɛ vey e vwel, ko nemi mɛ na pere wɔ pɛmɛ hɛn e vwara tanga e ra bedwa. Yehu kwong a gangas kyɛkyɛ̂ dwa mɛ e ra revîn Yɛzɛbɛl. 

34  Yehu a yel e ji lɔ gwɔ̀m, a re pyɛ́ a sɔ. E bama mo, a hwo ye, “Jut in gwohwa gwane, na be lɛrɛ gwɛ, yaga a sé e hwông gbɔng gwɔ̀m.” 

35  Ko bemat de ba wɔ jut ɛ, na be lɛrɛ mo, ba pom ba sɛ̀ gwokup to mo tanga bekup vɔ tanga ve bol mɛ zɔng. 

36  Jeng de ba ha a Yehu mo, a vɛ̌ ye, “Hemo ha sé pyɛ de Dagwi Darwey a ga kana ha e nû sam mɛ Eliya wɔgɔ, bevu ba rɔda re revîn Yɛzɛbɛl e Yɛzrɛɛl. 

37  Ko ba rɔda shara bwang o e hwomo sede yát. Vit a mwat de ê kwon ye, e Yɛzɛbɛl à womo.”

