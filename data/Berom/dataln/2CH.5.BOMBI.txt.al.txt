1  Ano de mwa fwom de Sɔlɔmɔn a ra yaga Gbɔng Duk Re Fongol Dagwi Darwey gwa yɛnɛ hɛ. Sɔlɔmɔn a vey na pyɛ́ de da mɛ Davit a ga kana tik jaram e ji mo, ko a tik dyam pyɛng, na dyam shinang, mwa na pyɛ̂ fwom o e begban Gbɔng Duk Rê Fongôl Dagwi. Ba vey na Kundung wuna-na-sira e Gbɔng Duk Re Fongol (

1  Gwɔ̀m 

8  :

1  -

9  ) 

2  Gbɔng Gwɔ̀m Sɔlɔmɔn a rini bemakûk BeIsrayɛl tanga mwa bemât nuyêl yére na rùhup na be vey na yɛ e Yɛrusalɛm, na a wɔ̀ jut Kundung Wuna-na-Sirâ Dagwi Darwey yi e Repomo Davit, de be to tang rɛ a Siyɔn, na be vey mɛ e Gbɔng Duk Re Fongol. 

3  Bemat o mwa ba vey tula hɛn e nuyêl Gbɔng Gwɔ̀m Sɔlɔmɔn e jeng nzem e pwɛ̂l Ɛtanim, gwɛ à pwɛl gwô netaama. 

4  Jeng de mwa bemakûk BeIsrayɛl ba ga tula hɛn, bepiris ba jut kundung o, 

5  ba kyè mɛ vɔk e Gbɔng Duk Re Fongol. Yɛn tanga BeLevi ba jut bûk sangal Dagwi tanga pyɛ̂ fwom o mwa vɔk e Gbɔng Duk o arɔng. 

6  Gbɔng gwɔ̀m tanga mwa regyɛng BeIsrayɛl ba tula hɛn e nuyêl Kundung Wuna-na-Sira, ba nása nenɔrɔ̂ vyēl na berɔndɔng pyak vɔk na Dagwi. Nepyak yɛ na sé vit à bara. 

7  E bama mo, bepiris ba yel na kundung o e ji Gbɔng Duk Re Fongol o, ko ba tik gwɛ e Kwɔn Jɛrɛ Hê Jɛrɛ, e nɛ̂n bafabâk bekɛrup. 

8  Bafabak o ba ye gyip a kundung o tanga begele de be jurus mɛ gwɛ. 

9  Begele mo ba sé belis, mwat de e tumal e nuyêl kwɔn de ha dal mwa na nejɛrɛ zɔng de e tɔk di nenu vɛ, ko be tɔk di vɛ yi e jey wɛt. Begele mo ba rɔngɔl e hwomo vey e remo. 

10  Vit a pyɛ cak e ji kundung o sɛ̌ beta begasak vane beba de Mose a kana tɛ̀ e ji mo. A kana sey vɛ e Raku Hɔrɛp, e jeng de Dagwi a wuna hɛ na BeIsrayɛl, e bama de yɛn a ga nusu yi e Misra. 

11  Jeng de bepiris ba sè nusu yi e Kwɔ̂n Jɛrɛ, mwa hɛn de ba sè e hwomo, ba ga kana fung bato mɛn, sana bare na bagyɛng mɛn, 

12  na mwa BeLevi bemât lwɛlɛ — yɛn à Asaf, na Heman tanga Yɛdutun, na nèy mɛn na cáng mɛn, de ba tɔrɔ hɛn na berugû linen puruk. Yɛn a vɔk pyɛ̂ lwɛlɛ mɛn yemo: bapêy lwɛlɛ, tanga yōm ryey o na shɛl o. Yɛn a tumal e rwa rak wo gàgbang rangâs yas tanga bepiris naga na kuru baba (

120  ) vê pɛsɛl bezing. 

13  Á sè fwôm bemât bezing na vê lwɛlɛ mwa hɛn na be ra lwɛlɛ̂ somo na be feng a Dagwi Darwey. Ko jeng de yɛn a jut lwɛlɛ mo na bezing, na bapêy lwɛlɛ tanga bwang pyɛ̂ lwɛlɛ mo cak, be somo Dagwi Darwey, “Yaga a sé wo nerat. E tɛ̀ yey na bemat mɛ nesheneshey.” Ano Gbɔng Duk Re Fongol o wà sila na wût gbɔng nerât Dagwi Darwey, 

14  ko yaga wút o, bepiris o ba tɔk sangal na be ra tom mɛn e ji mo wɛt, yaga nedyɛt gbɔng nerât Dagwi Darwey na sila Gbɔng Duk Dagwi o.

