5  :

1  -

21  ) 

1  Dagwi a ha pyɛ́ yemo mwa, a ye: 

2  E me wɛ Dagwi Darwey, de ma sé Dagwi mō, de a nusu na hwo yi e ji sesam e sevwêl Misra. 

3  Hwo vɔk bedagwi behak detu na me wɛt. 

4  Hwo yong a to mo pyɛ cak ye sekwit kɛ rezinâ pyɛ́ cak de ya sé e lagwi, kɛ e jey, kɛ e ji gworep e nɛ̂n vwel wɛt. 

5  Hwo gaba e cat bol yɛ̄, na hwo re a yɛ̄ fongol wɛt. Yaga me, Dagwi Darwey, Dagwi mō, me simo na hwo tɛ̀ yey mō na me zɔng. Mê tala pyɛ́ vyes yê vemo de ba kyɛ́ ɛn me e ra nèy mɛn wɔ̀ sɛ̀ zamang hê netat na hê nenaas. 

6  Ko vemo de ba tɛ̀ yey mɛn na me, de be gyeng badu hom, mê dura nerat hom e ra bezamang gu kpɛɛ. 

7  Hwo ra fwom na rezâ Dagwi Darwey, Dagwi mō, e gwong vwes wɛt, yaga a rɔda hàla a mwat de a ra fwom vwes na reza mɛ wɛt. 

8  Gyeng Tuk Shábat, yaga ha sé tuk de Dagwi a tik hɛ zɛɛt. 

9  Hwà vɔk nepɔlɔ netyiimin, na hwo ra fwom mō mwa, 

10  ko tuk hê taama ha sé tuk pɔngɔ, ha sé hê Dagwi Darwey, Dagwi mō. Hwo ra fwom hwak e tuk hane mo wɛt, hwo, kɛ nèy mō, kɛ sam mō, rwas o kɛ hwā mó, kɛ yas mō, kɛ kwɛnɛt de a sé sangal na hwo. 

11  Yaga á sè e ji nepɔlɔ netyiimin de Dagwi Darwey á yong lagwi na jey, na gworep tanga pyɛ̂ mwa de ya sé e ji yɛ̄, ko á pɔng e tuk hê taama. Yaga ano, a tɛ̀ a Tuk Shábat nerat, ko a tik hɛ jaram, na he sè mɛ. 

12  Nɔ̂ng da mō na neng mō nerey. Ano nepɔlɔ mō nê gwɛ̌ hɛn e sevwel de Dagwi Darwey, Dagwi mō, a sé nɔng o. 

13  Hwo mɔrɔ mwat wɛt. 

14  Hwo ra nejwang wɛt. 

15  Hwo shigi wɛt. 

16  Hwo nɔng nuha bɔs e ra mwat hwak wɛt. 

17  Hwo mara-yis e ra pyɛ̂ lɔ mwat hwak wɛt. Hwo mara-yis e ra hwā mɛ wɛt, kɛ sam mɛ, rwas o kɛ hwā mo, kɛ rɔndɔng mɛ, kɛ madung mɛ, kɛ kayɛ pyɛ de ya sé myɛ. Bemat ba wok bengyip (Bare 

5  :

22  -

33  ) 

18  Sede bemat mwa ba wok taksâl gbara, na fwɔ̂ durum, ko ba di nedɛbɛt jey tanga sekyeng de sa mugus e ra raku, yɛn a vow na bengyip, ko ba gwɛ̌ sek vɔk e bama, ba tumal yikyik. 

19  Yɛn a yâng Mose, “Hwo ha na wot, wot a rɔda wok o. Ka sede Dagwi a ha na wot e gwong gwomo, wot ê wok bengyip, yaga wot ê sang wey.” 

20  Ko Mose a toyo a yɛn, a ye, “Yin wok bengyip wɛt. Dagwi a vey, na a mara hin zɔng. E simo, yin sap ɛ kayɛ jeng, ko yin kyɛ́ in wôk ha mɛ wɛt.” 

21  Ko bemat o ba nàra yikyik, Mose kwong a gwɛ̌ wɔ bagat na rele de ra kana man kwɔn de Dagwi a sé ɛ. Badu e ra gàgbang rangâs pyɛ́ 

22  Dagwi Darwey a yâng Mose, a ha a BeIsrayɛl ngan: Yin a ga di gwong de ma ga ha na yin yi e lagwi. 

23  Yaga ano, yin yong bedagwî dyam pyɛng kɛ vê dyam shinang, na be ngyɛ̀nɛ hɛn na me wɛt. 

24  Lɔk a me hin gàgbang rangâs yas na sebwos, na yin rangas a me ɛ vyēl tanga berɔndɔng min. Nenɔrɔ mo, nɛ a nɔrɔ̂ yas de be yɛt, be rangas nɛ burang, tanga nenɔrɔ̂ wunâ nesa. E kahɛ kwɔn de ma tɛ̀ a yin, yin vey re a me fongol, ma rɔda vey na yin, na me tɛ̀ a yin nerat. 

25  Ko ka sede yin a yong a me gàgbang rangas yas na beta, yin táng beta mo wɛt, yaga yin a rɔda tɛ̀ kwɔn o ligis, ka sede yin a tang beta mo na pyɛ cak. 

26  Yin tɛ̀ nekwɔn turus vɔk e ra gàgbang rangâs yas o wɛt, yaga bê bɛrɛng nefèrem min, jeng de yin a sé turus ɛ.

