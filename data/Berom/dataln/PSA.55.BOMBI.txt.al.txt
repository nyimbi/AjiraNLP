1  À Dagwi, wok won hom. Hwo kyɛ́ o nà sey won hom wɛt! 

2  Wet betong na me, na hwo hanat a me. Yey hom ye bɔrɔk me, me rus, me tosho. 

3  Bemât repugu hom be gbɔ me, be shìsa me. Bé teshe na me, be ra shom na me, ko be bɛɛ me ves sizɔng. 

4  Yey hom ya sé sede yê lut ɛ, bengyip reku be vos me. 

5  Nemi ne gabsa a me e yey, me vo bengyip, ko me vow. 

6  Káa! Ka ma vɔk bafabak sede gwobɔp, ka ma yang sogo me kyè, me wɔ jama kwɔn de mê pɔng ɛ. 

7  Ma yang tele vɔk e dem yikyik, me wɔ̀ sangal e hey. 

8  Ma yang ra ziri, na me wɔ dal yi e gwogul rwak na sombabos. 

9  À Darwey, suk neha bemât repugu hom! Lashe pyɛ́ de be yong, yaga me bɛɛ bemat de be sogo nehywɛ, be ra yol zɔng e ji repomo. 

10  Sógo nehywɛ na yol o ba sé sede bemât gyeng de be kyě gwɔsɔ e ra jwa-pomo mo nagwi na naturuk. Repomo mo ra sila na ragâs nengyas tanga reyɔm. 

11  Be mɔbɔs bemat e ji rɛ, ko e kahɛ hyok, bemât jamâ repugu tanga vê kwɛlɛng be kyě rini ɛ. 

12  Ka a sé wo repugu hom de e shɛgɛsh me, ka ma yang niri. Ka a sé mwat de e bɛɛ me ves, de e dak kaa e ra me, ka ma yang lɛrɛ me yi na yɛ. 

13  Ko a sé e hwo de wot a sé pyɛ jining, sâ kwɛngɛl hom de wot a ga tɔ́k ot! 

14  Wot a ragas berem berat sizɔng, wot na hwo, wot a kyese tanga behak e duk rê fongol. 

15  Tik na reku re vo vê repugu hom hák, tik be gyirik beken vɔk e kwɔ̂n bevuvwel, yaga neves na sé e nelɔ mɛn tanga e neyey mɛn. 

16  Ko me à me, me yila Dagwi Darwey yaga sɛlɛ, ko a rɔda sey me. 

17  Me rus, me tosho nagasi, nagwi tanga naturuk vɔk na yɛ, ko e wok me. 

18  Bemat pyak be gwɔsɔ me, be hwosom me, ko ê pat me tyang yi e yol de me ra na vê repugu hom. 

19  Dagwi de a sé re negwɔm yimo e susû jey a rɔda wok me. Ê di wɛng e ra yɛn, yaga be kyɛ́ ɛn nà sege negwɔn mɛn, ko be ka wok bengyip Dagwi wɛt. 

20  Mwat de a kana sè sa hom a ga hwo e ra besa mɛ, a ga kwɔrɔ vonu de a ga ra a me. 

21  Neha mɛ na sé mwɛɛsɛs sede shok, ko repugu ra sé e ji yey mɛ. Neha me ne tele sede něy, ko ne yɛt sede bewal de ba sé vootot. 

22  Vey na negbang mō e nuyel Dagwi Darwey, yaga e wok nemwishish mō. Ê tik pyɛ cak ye dikta womo de sé mwɛ ko tyɔng wɛt. 

23  Ko hwo, à Dagwi, hwà rɔda wul na bemât mɔbɔ̂s bemat, na vê vɛsɛ bɔs e sak, gyam na be wul rebit nepyak nepɔlɔ mɛn. Ko me, ma rɔda tɛ̀ gap e ra hwo!

