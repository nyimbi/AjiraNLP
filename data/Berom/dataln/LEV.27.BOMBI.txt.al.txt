1  -

2  Dagwi Darwey a yang Mose, a ha a BeIsrayɛl neha nemo ngan: Ka sede mwat hwak a sira a Dagwi yaga e simo pyɛ cak yi na yɛ, a sira hɛ, ê nɔng ɛ mwasi, ko ê tɔk tala dyām na a viri mɛ mwasi mo. 

3  -

7  A rɔda tala na shɛkɛl dyam pyɛng tyɛng na masâ dyām ye kwɔ̂n rê fongol: Beras, yi e neshey kuru baba vɔk e kuru batyiimin, shɛkɛl kuru batungun, Beha vê neshey nane mo arɔng, shɛkɛl kuru batat, Bewen, yi e neshey netungun vɔk e kuru baba, shɛkɛl kuru baba, Behwong vê neshey nane mo arɔng, shɛkɛl kuru rining, Nèy bewen, yi e pwɛl gwining vɔk e neshey netungun, shɛkɛl betungun, Nèy behwong ne neshey nane mo arɔng, shɛkɛl betat. Mwakuk de a dal neshey kuru batyiimin, shɛkɛl kuru na vɛ betungun, Gwahwā, shɛkɛl kuru rining. 

8  Ka sede mwat de a sira hɛ mo a sé pɛ́ng-pɛng, a tɔk tala pyɛ de ba tɛ̀ mo wɛt, ko ê vey a piris hom na mwat de a nɔng e sira mo, yɛ piris o ê tɛ̀ dyām o lɛgɛm, tyɛng na pyɛ de mwat o ê kyɛm a tala. 

9  Ka sira mo ha sé hê yas de be nása vɔk na Dagwi Darwey, ko tik na ye sè yemo de be sey yɛ e nɔrɔ̂ rangas. Ano, yas o yê tɛ́ ɛ jaram yaga Dagwi Darwey. 

10  Ko mwat de a sira mo ê to tɔk sege na yas o cak wɛt. Ka a ra ano, ko mwa yas bya mo ya rɔda sè ye Dagwi Darwey. 

11  Ka sira mo ha sé hê yas de ya sé kyiri, de ya jam yaga nára mɛ nɔrɔ wɛt, ko bē wɔ́ mɛ na piris hom. 

12  Yɛ ê tɛ̀ dyam o tyɛng na nerât yɛ, ko bē tala tyɛng ano, vit a sege. 

13  Ka sede da mo a simo a viri yas mɛ mo, ko a gwɛ̌ dyām o zang hining e ji zang tungun. Badu e ra tik jaram 

14  Ka sede mwat a tik lɔ mɛ jaram yaga Dagwi Darwey, ko piris ê tɛ̀ dyām o tyɛng e ra nerât hɛ, bē tala tyɛng ano, vit a sege. 

15  Ka sede mwat de a tik lɔ mɛ jaram o, e to simo sey hɛ, ko a gwɛ̌ dyām o zang hining e ji zang tungun. 

16  Ka sede mwat a tik bak nap mɛ jaram yaga Dagwi Darwey, ko bê tɛ̀ dyām o tyɛng na nepyak yére de cap o ye re, e nû shɛkɛl dyam pyɛng kuru batungun e ra shīt tyat yê baale. 

17  Ka sede a tik nap o jaram mwas silâ Shêy Vibis, ko bê tɛt dyām o wɛt. 

18  Ka sede a tik yɛ jaram e bamâ jeng cak, ko piris hom ê tɛt dyām o tyɛng na nepyak neshey de na tɛt ɛ vɔk e Shêy Vibis de he kyè vey. 

19  Ka sede mwat de a tik yɛ jaram o e simo a to toyo na nap o, ko a gwɛ̌ dyām o zang hining e ji zang tungun. 

20  Ka sede a nɔ̂ng mwat hwak nap o e lek, yɛ a sè rɔngɔl nà viri wɛ yi e vwɔ̂ Dagwi Darwey, ko ê to vɔk gwông virî wɛ ko tyɔng wɛt. 

21  Jeng de Shêy Vibis ha to vey, ko nap o wô tɛ́ ɛ wo Dagwi Darwey nesheneshey, ko wô tɛ́ ɛ nap wo bepiris. 

22  Ka sede mwat a tik cap de a ga kana sey jaram yaga Dagwi Darwey, 

23  ko piris ê bara dyām o tyɛng na nepyak neshey de na tɛt ɛ vɔk e Shêy Vibîs de he kyè vey. Dyām o yê sè yê Dagwi Darwey, ko mwat o ê tala yɛ tuk o e kwɔ̂n rê fongol. 

24  E silâ Shêy Vibis, ba rɔda toyo a da mo, kɛ yére mɛ na cap o de bá kana sey bá tik jaram yaga Dagwi. 

25  Nû dyām mwa de bê tɛ̀, ye sè tyɛng na masâ dyām de be ra mɛ fwom e kwɔ̂n re a Dagwi ɛ fongol. Nezap nenɔrɔ 

26  Kahɛ hwêy yas hê susu mo ha sé hê Dagwi Darwey. Yaga ano, vit a mwat de ê tik hɛ jaram sede nɔrɔ̂ yey pyɛng, kɛ ha sé hwêy rɔndɔng, kɛ vyel pyɛng kɛ vyel shi ayi, yaga ha kana sé hê Dagwi Darwey. 

27  Ko tɔ̂ susu he yas de ya sé kyiri, da mo ê tɔk to sey yɛ tyɛng e nû dyām de ba yɛrɛ na gwɛ̂ zang hining e ji zang tungun. Ko ka sede a sey yɛ wɛt, bepiris bē row a mwat hwak tyɛng e nû dyām o. 

28  Ka sede mwat a tik mwasi, kɛ yas, kɛ nap jaram yaga Dagwi Darwey e gwong de bê tɔk toyo mɛ wɛt, ko vit a mwat de ê to viri kɛ a row pyɛ mo. Ya sé jaram yaga Dagwi Darwey nesheneshey, ya sé pyɛ de ya dal mwa na nejɛrɛ. 

29  Ka a ka sé mwasi de ba ga kana tik ɛ jaram e gwong de bê tɔk toyo mɛ wɛt, ko bê kyɛm be to viri hɛ wɛt, ko bē mɔrɔ hɛ. 

30  Pyɛ jining e ji yɛ̄ kuru ye pyɛ̂ vwel kɛ ye nèy cɔ́gɔt ya sé ye Dagwi Darwey. 

31  Kawɛ de e simo a viri yɛ, ko a tala nû dyām o tyɛng, na a gwɛ̌ ɛ zang hining e ji zang tungun. 

32  E jeng barâ yas, kayɛ ye kuru de yê kwey e nɛ̂n gwelê lwek o, ye sè ye Dagwi Darwey. 

33  Da mo ê kasa vyes o yi e ryát o wɛt, ko ê tɔk sege yɛ arɔng wɛt. Ka ba ka sege, ko mwa yas bya mo yê se ye Dagwi Darwey, bê tɔk viri yɛ wɛt. 

34  Badu ma vemo de Dagwi Darwey a kana nɔ̂ng Mose e Raku Sinai yaga BeIsrayɛl.

