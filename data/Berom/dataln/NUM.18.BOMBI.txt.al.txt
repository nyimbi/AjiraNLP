1  Dagwi Darwey a yâng Aharon, “Hwo na nèy mō tanga mwa yerê da mō Levi yin a rɔda jut nedirîk buru de be ra e bûk sangâl Dagwi. Ko hwo na nèy mō zɔng de yin a rɔda jut nedirîk buru de yin e ra sede bepiris. 

2  -

3  Hwà rɔda vey na begwa mō BeLevi, na yɛn a sɛlɛ hin. Jeng de hwo na nèy mō yin a sé ra fwom e bûk sangâl Dagwi, yɛn a rɔda sɛlɛ hin na fwôm buk o. Ko yɛn a wɔ bagat na pyɛ́ de ya sé e Kwɔ̂n Jɛrɛ kɛ e gàgbang rangâs yas vɔk na Dagwi wɛt, yaga na yin mwa hin yin a kwon kushu wɛt. 

4  Yɛn a rɔda wuna to na yin, na yɛn a jut mwa nedirîk bɛrɛng bûk sangâl Dagwi. Ko vit a mwat de a sé WoLevi wɛt de a rɔda vey bagat na kwɔn de yin a sé ɛ. 

5  Ko e hwo na nèy mō zɔng de yin a rɔda jut nedirîk fwom e Kwɔ̂n Jɛrɛ tanga e gàgbang rangâs yas, yaga na shom hom ye kwon to hwo e ra BeIsrayɛl wɛt. 

6  E me pyɛ hom de ma kana kasa begwa min BeLevi yi e ji BeIsrayɛl, ko ma nɔng ɛn hin sede pyɛ nɔrɔ. Ma tik ɛn jaram yaga me, Dagwi Darwey, na be ra fwom e bûk sangal hom. 

7  Ko hwo tanga nèy mō zɔng de yin a rɔda ra fwôm bepiris gwô gàgbang rangâs yas tanga e ji Kwɔn Jɛrɛ Hê Jɛrɛ de ba gas na gworugu. Ma sé nɔng in fwôm bepiris o e nɔrɔ. Ko mwat de a sé WoLevi wɛt de a vey bagat na Kwɔ̂n Jɛrɛ, bē mɔrɔ hɛ.” Pyɛ́ de yê sè yê bepiris 

8  Dagwi Darwey a to yâng Aharon, “Di, ma sé nɔng o reto e ra mwa pyɛ̂ nɔrɔ de be vɛ̀sɛ a me mɛ, ko ma sé nɔng in yɛ, hwo na nèy mō, sede numo min nesheneshey. 

9  Yin a rɔda vɔk bak pyɛ́ de ya tɛt ɛ yi e pyɛ̂ nɔrɔ de ba ga kana rangas a me. Pyɛ̂ nɔrɔ mo de ya dal mwa na nejɛrɛ yɛ a nenɔrɔ̂ nemuk, na nenɔrɔ̂ fung banɛn tanga nenɔrɔ̂ talâ banɛn. Bak o wane wa sé yaga yin na nèy min. 

10  Yin a rɔda re pyɛ́ mo e Kwɔ̂n Jɛrɛ, ko a sé e beras zɔng e ji min de ba rɔda re yɛ. Tik na yin bare, ya sé pyɛ́ de ba ga tik jaram yaga me. 

11  “Ko kayɛ pyɛ de ba ga kana tik jaram yi e pyɛ̂ nɔrɔ de BeIsrayɛl ba vɛ̀sɛ mɛ, ma sé nɔng in, hwo na nèy mō bewen na behwong; ya rɔda sè numo min nesheneshey. Kawɛ mwat e ji lɔ min de a sé haalal ê tɔk re yɛ. 

12  “Ma sé nɔng in mwa pyɛ́ ye mɛsɛng de be yet bwal yɛ de ya dal mwa na nerat, yemo de BeIsrayɛl be nɔngɔs me kahɛ shey. Pyɛ́ mo yɛ a něy pwat, na nshî anap tanga pyɛ̂ yéneng. 

13  Pyɛ́ mo mwa ya rɔda sè myin, ko kawɛ mwat e ji lɔ min de a sé haalal ê tɔk re yɛ. 

14  “Ko kayɛ pyɛ e sevwêl Israyɛl de Dagwi Darwey a ye, be tik yɛ detu yaga yɛ, na be wey na yɛ, ya rɔda sè myin. 

15  “Kahɛ hwey mɛsɛng hê mwasi kɛ hê ngyama, de BeIsrayɛl ba nɔng me, ha rɔda sè min. Ko yin a rɔda viri kahɛ hwey negel kɛ hwêy mɛsɛng hê yas de ya sé haalal wɛt. 

16  Jeng de hwey negel o ha wul pwɛl gwining, ko ba rɔda viri hɛ na dyām shɛkɛl betungun, tyɛng na masâ dyām de be ra mɛ fwom e kwɔ̂n rê fongol. 

17  Ko be kwon viri hwêy mɛsɛng hê rɔndɔng kɛ vyel pyɛng kɛ shi wɛt, yaga ha sé nang. Bē nára hɛ e nɔrɔ. Yin waram nemi mo e ra gàgbang rangâs yas, ko yin rangas sebwep o e ra kwɔn o arɔng. Nesang nɔrɔ̂ pyɛ̂ re nemo ne pɛngɛ a me yey. 

18  Ko banama mo ba rɔda sè bemin, tyɛng sede remo de cɔ̌ tanga fwâ yege yê nɔrɔ̂ wunâ nesa ya sé myin arɔng. 

19  “Ano kwong, kayɛ pyɛ nɔrɔ de BeIsrayɛl ba vɛ̀sɛ mɛ, ma sé nɔng in, hwo na nèy mō bewen na behwong, ya rɔda sè numo min nesheneshey. Hemo hɛ a sira de ma wuna na yin, ko ba tɛ̀ nevwashe de na dura, ha rɔda nàra gbak-gbak.” 

20  Ko Dagwi Darwey a to yâng Aharon, “Jeng de BeIsrayɛl ba rɔda wul sevwel de ma rɔda nɔng ɛn, yin a rɔda vɔk benap kɛ bak o hwak e sevwel o wɛt. Mɛ wɛ de ma rɔda sè numo min, ko ma rɔda nɔng in kayɛ pyɛ́ de yin e simo.” Numo hê BeLevi 

21  Dagwi Darwey a ye, “Ma sé nɔ̂ng BeLevi pyɔlɔ̂ kayɛ pyɛ de BeIsrayɛl ba vɛ̀sɛ mɛ sede talâ fwom de yɛn e ra e bûk sangâl Dagwi. 

22  E ngamo nuyel, bwang BeIsrayɛl ba rɔda wɔ bagat na bûk sangal hom wɛt. Ka ano wɛt, ko yɛn ê jut nedirîk nɛn mɛn o, ko yɛn ê kushu. 

23  A sé e BeLevi zɔng de yɛn ê ra fwom e buk o, yɛn vɛ de yɛn a rɔda jut nedirîk fwom o. Hemo ha sé redu yaga nezamang min vɔk e nuyel. BeLevi ba rɔda sɛ̀ benap e ji BeIsrayɛl wɛt. 

24  Ko ma rɔda nɔng ɛn pyɔlɔ de BeIsrayɛl ba rɔda vɛ̀sɛ a me mɛ e to mó. A sé yaga ano de ma ha a yɛn, yɛn a rɔda sɛ̀ benap sede bwang BeIsrayɛl wɛt.” Pyɔlɔ̂ BeLevi 

25  Dagwi Darwey a yâng Mose, 

26  a ha a BeLevi, a yang ɛn, “Jeng de yin a sey pyɔlɔ yi na BeIsrayɛl, de me ma sé nɔng in sede numo min, a sé gbing-gbing na yin a pat jining e ji pyɛ́ kuru yê pyɔlɔ mo, yaga na yin a nára yɛ vey na me. 

27  Pyɔlɔ min o, ba rɔda jut yɛ ye sè tyɛng na pyɔlɔ de bwang BeIsrayɛl ba nɔng yi e pyɛ̂ yéneng de ba dak e gazu, tanga nshî anap yi e kwɔ̂n piri mo. 

28  E gwong a gwomo de yin arɔng yin a rɔda nɔng numo de ha sé nang, ko yin ê pat yɛ yi e kayɛ pyɔlɔ de yin ê sɛ̀ yi na BeIsrayɛl. Yin a rɔda nɔ̂ng Aharon, piris, numo nang. 

29  Yin a rɔda nɔng me pyɛ de ya dal mwa na nerat e ji pyɛ de ba ga nɔng in. 

30  “Jeng de yin a nɔng bak o wane de wa dal mwa na nerat, ko bwang o gwa rɔda sè mwin, sede remo de bwang BeIsrayɛl ba vɔk bwang pyɛ̂ yéneng na nshi anap e bama de ba ga pat ɛ pyɔlɔ mo. 

31  Ko yin na belɔ min, yin ê tɔk re pyɛ́ mo e kahɛ kwɔn, yaga ya sé pyɛ́ de ba ga nɔng in e talâ fwom de yin e ra e bûk sangâl Dagwi. 

32  Ka sede yin a nɔng bak o de wa dal na nerat vey na me, ko yin a rɔda tɔk re pyɛ́ mo sana râ renɛn. Ano kwong, yin a rɔda lashe pyɛ́ de BeIsrayɛl ba vɛ̀sɛ a me mɛ wɛt, ko yin ê kushu arɔng wɛt.”

