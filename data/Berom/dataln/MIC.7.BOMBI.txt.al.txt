1  Gawey e ra me! Yaga ma ga tɛ́ me sede mwat de, e bamâ vôs nèy cɔ́gɔt naswigi, na e bamâ vôs nèy anap, ko a sɛ̀ vwɔ mo de ê re wɛt, vit a nèy regwi ne pɛrɛ mo, kɛ nevele de a vɔk cwey o. 

2  Vê tsak o ba ga wɛrɛn vit e vwel o ko vit a mwat de a pɔl de a sé cik. Mwâ hɛn ba sé e waba na be shushu nemi, be ra jàma bemɛn na bagun. 

3  Vɔ mɛn ba ga tɔ́k ɛn na râ neves, mwât nuyel na mwât shɔt be jama pyɛ bâng nu. Ko vê reto be ha pyɛ de be simo, yi ano mwa hɛn be hanas neves sede lɔ̂k rugu. 

4  Vemo de ba dal na nerat e ji mɛn ba sé sede serɔgɔ, vit à nèy, vê dál mwa na necik ba sé shagarak sede yép. Jeng tabâk bemât gyeng mɛn ya ga pom, a remo a sé a yɛn kpɛɛ. 

5  Tɛ̀ gap e ra mwât vwara mo wɛt, sey tsak o na wo yey mo wɛt. Gyeng nu mo yi e hwā de hwó kula hɛ. 

6  Yaga hwey he byɛs da mɛ, hwong e sogo e ra neng mɛ, gwel e sogo e ra dekwop mɛ, bemât lɔ mwat o ba ga tɛ́ ɛn vê repugu mɛ. 

7  Ko me à, mê bɛrɛng Dagwi Darwey, mê tɛ̀ bayis e ra Dagwi de ê sey me. Dagwi hom ê wok me. Toshô gabɔk na tɛ̂ gap e ra Dagwi 

8  À vê repugu hom, yin kwon vɔk yey pyɛng e ra me wɛt! Ma ga gaba, ko mê sogo, Ma sé sangal e lwil, ko Dagwi Darwey ê sè a me negbey. 

9  Mê niri na shôm Dagwi Darwey, yaga ma ga ra a yɛ banɛn. Sɛ̌ a jut ha hom, na a ra shɔt yaga me. Ê nusu na me e negbey, mê di de a ga sey me. 

10  Ano vê repugu hom bê di, ko rekyen rê bang vemo de ba yang me, “Dagwi Darwey, Dagwi mo ma wɛ ɛ?” Bayis hom bê di gaba mɛn, e remo bê bɔrɔs hɛn e vwel sede bwɔrɔ̂k nehyok. Dagwi ê toyo na BeIsrayɛl 

11  Jeng lɔ̂k jwâ gbɔng repomô Yɛrusalɛm à yemo! E jeng o bê gwɛ neyɛnɛ̂ vwel o pyak. 

12  E jeng o bemat mo behak bê vey na hwo e Yɛrusalɛm. Yi e Asirya vɔk e Misra, na yi e Misra vɔk e Gwɔrɔt Ɛifaratɛs. Yi e gworep vɔk e gworep, yi e raku vɔk e raku. 

13  Ko jey o yê tɛ́ ɛ gbingiring, yi na bemât sangal e yɛ, na yi na pyɛ́ de yɛn a ra. 

14  Sè lwêk bemat mo na gwele mo, kwarâ vyel gwô nedanelɔ mo, de gwa sangal nju gwɛ e rehwot e tê vwêl sehwey rat. Tik na ye re sehwey e Bashan na Gileyat, sede e jeng raane. 

15  Sede e jeng de yin à nusu yi e sevwêl Misra, mê dura a yin pyɛ̂ bes! 

16  Yére bemat jey yê di ko yê vo rekyen, mwa ano de ya vɔk reto pyak, yê tɛ̀ vɔ e nu, betong mɛn bê ye rip. 

17  Yê lɛ̄lɛ fongol sede gwɔ̄m, sede pyɛ̂ gabagâ jey, yɛn ê nusu na vow yi e bavɔng mɛn. Yɛn ê doyo vey na Dagwi Darwey, Dagwi mot na sáp, ko yɛn ê vɔk bengyip mo. Tsak tɛ̂ yêy Dagwi 

18  Wà a sé Dagwi sede hwo, de hwó fugut banɛn, hwó hala burû bwang bemat mo de ba dal ɛ? Hwó vɔk shom mo gbak-gbak wɛt, yaga hwó tɛ̀ yey na tsak tɛ̂ yey mo. 

19  Hwô to wok nemwishish mot, hwô bɔrɔs neburu mot e nɛ̂n bol mo. Hwô bomos mwa banɛn mot, e nɛ̂n gworep. 

20  Hwô dura tsak o mo na Yakɔp, na tsak tɛ̂ yey mo na Abraham. Sede remo de hwá sira a bedabeda mot, yi e jeng raane.

