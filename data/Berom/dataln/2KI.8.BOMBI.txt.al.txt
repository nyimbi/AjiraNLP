1  Elisha á kana ha a hwā de á kana shina hwey mɛ yi e reku wɔgɔ, Dagwi Darwey a rɔda ro na rwak e vwel neshey netaama. Yaga ano, tik na yɛ tanga belɔ mɛ be sogo, be tik vwel o vɔk e vwel hak. 

2  Hwā mo a raa ha mɛ, a vɛ̌ sogo tanga belɔ mɛ vɔk e vwêl BeFilisti neshey netaama mo. 

3  E bamâ neshey netaama mo, a toyo vɔk e vwêl Israyɛl, a pere wɔ na gbɔng gwɔ̀m, na a rangal be toyo a yɛ na lɔ mɛ tanga cāp mɛ. 

4  Gbɔng gwɔ̀m, á sè ha na Gɛhazi, mwât fwôm Elisha. Á sè simo na a tɔk mwa pyɛ̂ bes de Elisha a ragas. 

5  Jeng de Gɛhazi a sè rɔngɔl e de há a yɛ rehâ shinâ revîn hwey yi e reku, ko hwā mo a pom, a hwo tɛ̀ sesîn pyɛ́ mɛ na gbɔng gwɔ̀m o. Gɛhazi a hwo yâng gbɔng gwɔ̀m, “Neken mo ne ros! Hwā ma womo mwa na hwey o de Elisha a shina hɛ yi e reku!” 

6  Gbɔng gwɔ̀m a rangsal hɛ pyɛ de ya té, ko hwā mo a toyo a yɛ na ha, a ye, “Ey, ha de Gɛhazi a ha ha sé mwin.” Ano gbɔng gwɔ̀m o a hwo yila mwât nuyêl fwom mɛ hwak, a yang ɛ, a toyo a hwā mo na mwa pyɛ́ de ya sé myɛ, mwa tanga nepyak pyɛ́ de ba sɛ̀ e cāp mɛ yê neshey netaama, jeng de á sè vit e sevwel o. Hazayɛl a mɔrɔ gbɔng gwɔ̀m Sirya 

7  Elisha a kyè vɔk e Damaskus, gbɔng repomô Sirya. E jeng o, Gbɔng Gwɔ̀m Bɛn-Hadat á sè ro hɛ. Jeng de ba ha a gbɔng gwɔ̀m o wɔgɔ, mwât Dagwi a sé e hwomo, 

8  a yâng Hazayɛl a jut nenɔrɔ wɔ mɛ na mwât Dagwi o, na a rangal a yɛ Dagwi Darwey wɔgɔ, rɔ de a sé royo hɛ, ê tɛ̀ tyang kɛ e rɛ̌ arɛt? 

9  Ano Hazayɛl a hwo lap a bemaryat kuru banaas pyɛ́ ryat o yerê yê Damaskus, a vo mɛ gwong vɔk na Elisha. Jeng de a wɔ̀ sɛ̀ ɛ, a tumal, a yang ɛ, “Hwey mō Bɛn-Hadat, gbɔng gwɔ̀m Sirya a tomo mɛ vey rangal hwo wɔgɔ, serɔ de a sé royo hɛ, ê tɛ̀ tyang kɛ e rɛ̌ arɛt?” 

10  Elisha a toyo a yɛ, a ye, “Wɔ̀ ha a yɛ wɔgɔ, a rɔda tɛ̀ tyang. Ko Dagwi Darwey a ga dura a me, a rɔda ku.” 

11  Elisha a bɛrɛng hɛ ting sɛ̌ a pere wɔ wok kyen. Bama mo, Elisha a hwo bomo nemwishil. 

12  Hazayɛl a rangal hɛ, a ye, “À da, hwo tosho sɛ́ ɛ?” Elisha a yang ɛ, “Ma tɔk rezot de hwà rɔda nɔng BeIsrayɛl. Hwô dak kya e nekwɔn dal mɛn, hwô to mɔbɔs bebot bemat mɛn. Hwô rusu nèy mɛn e vwel, ko hwô to vugus beha mɛn de ba vɔk nejim.” 

13  Hazayɛl a rangal hɛ “E rɛ̌ de mê sɛ̀ reto rane ano ɛ? Me ma sé mwat hwak e ji bemat wɛt ɛ?” Elisha a yang ɛ, “Dagwi Darwey a ga dura a me, hwà rɔda se gbɔng gwɔ̀m Sirya.” 

14  Hazayɛl a toyo wɔ na dâ fwom mɛ, de a rangal hɛ pyɛ de Elisha a ha a yɛ. Hazayɛl a toyo a yɛ wɔgɔ, ê tɛ̀ tyang. 

15  Ko nusu hwol, a jut gworugû banga, a sing gwɛ na nshi, ko a bang mɛ bayîs gbɔng gwɔ̀m o sɛ̌ a vɛ̌ ku. Ko Hazayɛl a tut e ra gwofwa negwɔm o. Yɛhɔram, gbɔng gwɔ̀m Yuda (

2  Neha 

21  :

2  -

20  ) 

16  E shey hê netungun hê negwɔm Yɔram Ahap wo Israyɛl, Yɛhɔram Yɛhɔshafat a hwo re negwɔm Yuda. 

17  Yɛhɔram a vɔk neshey kuru batat na nɛ neba, jeng de a hwo re negwɔm ko a re nɛ yi e Yɛrusalɛm neshey rwit. 

18  Hwā mɛ á sè hwông Ahap. Yɛhɔram a raa negwɔn neves belɔ Ahap tanga ne begwɔ̀m Israyɛl. A ra banɛn e nuyêl Dagwi Darwey. 

19  Ko Dagwi Darwey a simo na a wey na BeYuda wɛt, yaga a ga kana sira a sam mɛ Davit wɔgɔ, cáng mɛ ya rɔda re negwɔm e Yuda jojot. 

20  E jeng negwɔm Yɛhɔram, BeƐdɔm ba kyɛ́ ɛn nà raa Yuda, yɛn a sangal sangâl tó mɛn. 

21  Yɛhɔram a hwo yóng ɛ na bekyɛkyɛ̂ bedwâ como mɛ mwa, a wɔ e Zayir. E hwomo de bemât comô Ɛdɔm ba rɔnɔ hɛ tanga bemât nuyêl como mɛ. E ji turuk, yɛ tanga besugâ como mɛ ba vugu gwong, ba pere wɔ̀ dalas, ko bemât como mɛ ba waram hɛn vɔk e nelɔ mɛn. 

22  BeƐdɔm ba re negwɔm to mɛn yi e jeng yane vey e remo. E jeng yane, bemât repomô Libna ba kyɛ́ ɛn nà raa Yuda arɔng. 

23  Bwang pyɛ́ de Yɛhɔram a ra, ba jɛk yɛ e Bwok-basâ Pyɛ̂ Bare yê Begwɔ̀m Yuda. 

24  Yɛhɔram a ku, ba lɛrɛ hɛ e sak begwɔ̀m e Repomô Davit, ko sɔ mɛ Ahaziya a re negwɔm e to mɛ. Ahaziya a re negwɔm Yuda (

2  Neha 

22  :

1  -

6  ) 

25  E shey hê kuru na hɛ ba hê negwɔm Yɔram Ahap wo Israyɛl, Ahaziya Yɛhɔram a hwo re negwɔm Yuda. 

26  A vɔk neshey kuru baba na nɛ neba, jeng de a hwo re negwɔm, ko a re negwɔm o yi e Yɛrusalɛm shey hining zɔng. Neng-gwɔ mɛ à Ataliya, gwâl Ɔmri wo Israyɛl. 

27  Sede remo de Ahaziya a sè e nemî Gbɔng Gwɔ̀m Ahap yi e weneng, a ra a Dagwi Darwey banɛn, a raa negwɔn neves ne cáng lɔ Ahap. 

28  Gbɔng Gwɔ̀m Ahaziya a wuna hɛ na Yɔram, Gbɔng Gwɔ̀m Israyɛl, na be wɔ̂ como na Gbɔng Gwɔ̀m Hazayɛl wo Sirya. Bemât como mo ba man gey e Ramɔt e Gileyat, ko ba mǎ Yɔram e de como mo. 

29  A toyo vey e repomô Yɛzrɛɛl, na a wɔ pege baram mɛ mo e hwomo, ko Ahaziya a wɔ di ɛ, yaga e rō ɛ.

