1  Kayɛ pyɛ ya vɔk jeng, jeng ya sé yaga kagwɛ fwom e jey. 

2  Jeng tɔ, na ye reku, jeng tus, na ye luyu pyɛ de ba tus. 

3  Jeng mɔbɔs, na ye tɛsɛ tyang, jeng gangas, na ye lɔkɔs. 

4  Jeng tosho, na ye shɛgɛsh, jeng sesin, na ye nzem. 

5  Jeng shara beta, na ye tula vɛ, jeng kula gey, na ye viri vɔ. 

6  Jeng sɛ̀, na ye bidɛ, jeng tikis pyɛ́, na ye wesek yɛ̄. 

7  Jeng hama, na ye yong, jeng sǎ yuu, na ye ha. 

8  Jeng tɛ̂ yey na ye bɛɛ ves, jeng como, na ye sangal tyang. 

9  Pyɔlɔ̂ sɛ́ de mwasi ê sɛ̀ e ji mwa fwom de a pɛngɛ hɛ e de ra e jey ɛ? 

10  Ma ga bɛrɛng yere fwom de Dagwi a nɔng mwasi, na a kuyɛ e ra mo. 

11  Ko pyɛ de Dagwi e ra, e ra tyɛng e jeng o, yɛ wɛ a tɛ̀ bare bes e yey mwat, ko mwa ano, wot e tɔk mwa tomong Dagwi yi e susu mo vɔk e yɛnɛ mo wɛt. 

12  Ma sey tsak o, vit a pyɛ de ya dal de mwat e ra, sɛ̌ a vɔk yey pyɛng na a wok a to mɛ neta mwa nepɔlɔ neken mɛ, 

13  ano kayɛ jeng de a sé re na sɔ, na a wok netâ fwom vɔ mɛ, mwa ya sé nɔrɔ̂ Dagwi. 

14  Ma tɔk kayɛ pyɛ de Dagwi e ra, yê nàra gbak-gbak, vit a pyɛ de bê gwɛ kɛ be tɛt e ji mo, Dagwi a yong ɛ̀ ano yaga na bemat be sap ɛ. 

15  Pyɛ de ya sé a remo, ya kana sè a raane, pyɛ de ye kyè vey, ya kana sè arɔng. Dagwi e jama pyɛ de ba ga ye bam. Vit a gâs badu e tē 

16  Ma to bɛrɛng e jey, e kwɔn gas badu e tē, sɛ̌ neves, e kwɔn necik, sɛ̌ neves. 

17  Ma ye e yey hom, Dagwi a rɔda ra a vê cik tanga beves shɔt, a ga tɛ̀ jeng kayɛ pyɛ na kavɛ tomong. 

18  Ma ye e yey hom, e ra bemasi wɔgɔ, Dagwi a sé masa hɛn na a dura a yɛn, yɛn a sé ngyāma. 

19  Pyɛ de ye sɛ̀ bemasi e yɛ ye sɛ̀ ngyāma, sede remo de mwasi e ku, ano na ngyama arɔng. Mwa yɛn ba vɔk nesong nining o, mwat a vɔk pyɛ de a dal mɛ ngyama wɛt, mwa a sé yapyi. 

20  Mwa hɛn be wɔ e dem hining o. Mwa hɛn ba sé yi e fongol, mwa hɛn be to toyo vɔk e fongol. 

21  Vit a mwat de a tɔk kɛ gabik mwat he vɔk e lagwi, kɛ he ngyama he vɔk e vwel. 

22  Ano, ma tumal ma di, vit a pyɛ de ya dal a mwat, a vɔk yey pyɛng na fwom vwɔ mɛ, gwɛ a nu mo mɛ de Dagwi a nɔng ɛ a ra. Wà e tɔk dura a yɛ pyɛ de yê té e bama mɛ ɛ?

