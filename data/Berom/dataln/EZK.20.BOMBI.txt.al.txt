1  Á sè e tuk hê kuru hê pwɛl gwo netungun gwo shey he netaama de behak e ji bemakuk Israyɛl bá vey vo byǎ na Dagwi Darwey. Yɛn a sangal e nuyel hom. 

2  Ko Dagwi Darwey a ha na me, a ye, 

3  “À mwasi, ha na bemakuk Israyɛl o, na hwo yang ɛn: ‘Darwey Dagwi Darwey a ye: Yin a vey vo byǎ na me arɛt a? Ma sira na reza hom, mê wok vô byǎ min wɛt. Me Darwey Dagwi Darwey ma ha ano.’ 

4  “À mwasi, hwà ga yong o na hwo yɛrɛ a yɛn shɔt a? Hwà ga yong o na hwo yɛrɛ a yɛn shɔt a? Hwo ɛn na pyɛ̂ byɛm-byɛm de bedabeda mɛn bá ra. 

5  Yang ɛn: Darwey Dagwi Darwey a ye: Tuk de ma kasa Israyɛl, ma nára vwɔ hom e rak o na me sira a yerê Yakɔp, ko ma dura tó hom na yɛn e Misra. Ma to nára vwɔ hom e rak o ko ma yang ɛn: Me wɛ à Dagwi Darwey, Dagwi min. 

6  E tuk o, ma sira a yɛn, mê pat ɛn yi e Misra vɔk e sevwel de ma ga jama a yɛn, vwel de ha siri, ha vɔk pyɛ́ shɛrɛk, ko ha dal bwang bavwel mwa na nerat. 

7  Ma yang ɛn: Kawɛ e ji min a ye zak à pyɛ̂ byɛm-byɛm de yin a tɛ̀-yey na yɛ, yin kwon tɛ̀ bato min ligis na cī vyes yê Misra wɛt. Me wɛ à Dagwi Darwey, Dagwi min. 

8  Ko yɛn a sogo a me nehywɛ, yɛn a tɛ̀ tong na ha hom wɛt. Vit a hwak e ji mɛn de a ye zak a pyɛ̂ byɛm-byɛm de yɛn a tɛ̀ yey na yɛ, yɛn a hala cī vyes yê Misra wɛt. Ano, ma ye mê shusha lashê yey hom e ra yɛn, na me tɛ̀ shom hom ye hwo e ra yɛn e sevwel Misra. 

9  Ko ma ra ano wɛt, yaga ra ano hê tɛ̀ yere cak ye byɛs reza hom, yaga e nuyêl yére bemat jey de yɛn a sangal na yɛn, ma ga kana tɛ̀ yére mo ye tɔk ma ga kana sira mê pat BeIsrayɛl yi e sevwel Misra. 

10  “Ano kwong, ma pat ɛn yi e Misra ko ma kyè na yɛn vɔk e hêy gbingiring. 

11  Ma nɔng ɛn Badu hom, ko ma basa a yɛn shɔt hom de a sé yi na gyeng yɛ de bemat be sɛ̀ neken. 

12  Ano arɔng, ma nɔng ɛn Negasi Shábat na ne sè pyɛ dura e tē hom na yɛn, yaga na yɛn a tɔk, e me Dagwi Darwey de me tɛ̀sɛ hɛn jɛrɛ. 

13  Ko mwa ano, yɛn BeIsrayɛl ba sogo a me nehywɛ e hêy gbingiring. Yɛn a kyɛ́ ɛn nà gyeng Badu hom, yɛn a byɛs shɔ̄t hom de, yi na gyêng yɛ bemat be sɛ̀ neken, ko yɛn a tɛ̀ Negasi Shábat hom ligis tyɔng wɛt. Ma yong e yey hom na me tik nepep shom hom na lashê yey hom sizɔng ne hwo e ra yɛn e hêy gbingiring, na me wey na yɛn. 

14  Ko ma ra ano wɛt, yaga ra ano hê tɛ̀ be byɛs reza hom e ji yére bemat jey de ma pat ɛn e bayis mɛn. 

15  Ano arɔng, ma sira a yɛn e hey, mê vey na yɛn e vwel de mà kana nɔng ɛn wɛt, vwel de ha siri, ko ha vɔk pyɛ́ shɛrɛk, vwel de ha dal kahɛ mo na nerat, 

16  yaga yɛn a ye zak a nu de ma nɔng ɛn, yɛn a gyeng Badu hom wɛt, ko yɛn a tɛ̀ Negasi Shábat hom ligis, yaga neyey mɛn na ga wɛrɛn e de sâp cī. 

17  “Mwa ano, ma wok nemwishish mɛn, ma dul tó hom sana wey na yɛn, ko ma yɛnɛ na yɛn e hey wɛt. 

18  Ma yang nèy mɛn e hey: Yin kwon raa badu bedabeda min, kɛ yin gyeng nu de yɛn a nɔng in, kɛ yin tɛ̀ bato min ligis na cī mɛn wɛt. 

19  Me wɛ à Dagwi Darwey, Dagwi min. Gyeng in Badu hom, tē in naka na yin a gyeng nu hom mwa. 

20  Gyeng in Negasi Shábat hom jɛrɛ, tik na ne sè pyɛ dura e tē hom na yin, yaga na bemat be tɔk, me wɛ à Dagwi Darwey, Dagwi min. 

21  “Ko nèy o na sogo a me nehywɛ, yɛn a kyɛ́ ɛn nà gyeng Badu hom, yɛn a raa nu de ma nɔng ɛn wɛt, a sé e yɛ̄ de, ka sede mwat a gyeng naka ko ê sè kwen. Yɛn a tɛ̀ Negasi Shábat hom ligis. Ma yong e yey hom na me tik nepep shom hom na lashê yey hom sizɔng ne hwo e ra yɛn e hey. 

22  Ko ma nára vwɔ hom e ra yɛn wɛt, yaga ra ano hê tɛ̀ be byɛs reza hom e ji yére bemat jey de ma pat ɛn e bayis mɛn. 

23  Ano arɔng, ma sira a yɛn e hey wɔgɔ, mê shara hɛn e ji mwa yére bemat jey, ko mê gasang hɛn e bavwel baduk, 

24  yaga yɛn a ga raa nu hom wɛt, ko yɛn a ga ye zak a Badu hom, ko yɛn a ga tɛ̀ Negasi Shábat hom ligis, yɛn a ga sɛt bayis mɛn e ra cî bedabeda mɛn. 

25  Ano arɔng, ma nɔng ɛn Badu baves, na nu de ba tɔk tɛ̀ ɛn be sè beken wɛt. 

26  Ma tik ɛn be tɛ̀ bato mɛn ligis na pyɛ́ de yɛn e nása nɔrɔ yɛ, mwa na nása nɔrɔ nèy negel mɛn bewen, yaga na me tɛ̀ a sè a yɛn byɛm-byɛm, na yɛn a bin tɔk me wɛ à Dagwi Darwey. 

27  “Ko di, à mwasi, ha na BeIsrayɛl, yang ɛn, Darwey Dagwi Darwey a ye, ‘Gwong o hwak à gwomo de bedabeda min bá tono na reza hom yi na kyɛ́ ɛn nà sey tsak o na me. 

28  Yaga jeng de ma vey na yɛn e vwel de ma sira na me nɔng ɛn, ko kayɛ jeng de yɛn a di rahwol lwis hwak, kɛ kayɛ cɔgɔt de ya vɔk berang pyak, ko e hwomo yɛn e nása nɔrɔ̂ yas, na nenɔrɔ de ne nɔngɔs me shom sizɔng. E hwomo arɔng yɛn e nása nenɔrɔ pyɛ̂ nesang hyɔɔlɔl, mwa na nenɔrɔ nshi anap. 

29  Ma rangal hɛn, ma ye: E wɛ̌ rahwol de yin e turus vɔk ɛ arɛt? Yi ano, bé tang wɛ à Rahwol Sekwit pere vey e yunung.’ 

30  A remo, ha a BeIsrayɛl ngan: ‘Darwey Dagwi Darwey a ye: Yin ê sǎ e de tɛ́sɛ bato min ligis, e de raà negwɔn bedabeda min, na yin a ye rɛng e de ragas pyɛ̂ byɛm-byɛm mɛn a? 

31  Jeng de yin e nása nenɔrɔ min, na yin a nása nenɔrɔ nèy min e kya, yin e tɛ̀sɛ bato min ligis na mwa cī min o pere vey e yunung. Ko yin ê vo byǎ sɛ́, à yin BeIsrayɛl ɛ? Me Darwey Dagwi Darwey ma sira na reza hom, mê tik in na yin a vo byǎ na me wɛt. 

32  Báre de yin a vɔk e neyey min wɔgɔ, yin e simo yin sangal sede bwang yére bemat jey, na yére dyuk yê bavwel bahak, na yin a re a batin cɔ́gɔt na beta fongol. Ko pyɛ́ yemo yê sang té wɛt.’ ” Dagwi ê toyo na BeIsrayɛl 

33  Darwey Dagwi Darwey a ye: “Ma sira na reza hom, ko ma sé ha a yin mwin wɔgɔ, e ji shom hom, mê re negwɔm e ra yin, na vwɔ hom gwô gap, na mwa reto de ma vɔk. 

34  Mê toyo na yin yi e yére bemat jey e ji shom hom, na vwɔ hom gwô gap na mwa reto de ma vɔk, jeng de ma tula hin yi e mwa bavwel de ma ga kana shara hin ɛ. 

35  Mê vey na yin e hey hê yére bemat jey, ko e hwomo, mê ra a yin shɔt bayis na bayis. 

36  Sede remo de má gang bedabeda min na shɔt e hêy vwel Misra, ano de mê gang in na shɔt arɔng. Me Darwey Dagwi Darwey ma ha ano. 

37  “Mê tɛ̀ yin kwey e nɛ̂n gwele hom vivining sede lwek vyēl e ra, ko mê tɛ̀ yin a gyeng wuna-na-sira hom na yin. 

38  Mê paa yi e ji min vemo de be sogo a me nehywɛ, na vemo de be ragas a me banɛn. Mê páa ɛn yi e bavwel de ba sé sangal ɛ sede bekɛnɛt, ko mê tik ɛn be toyo e vwel Israyɛl wɛt. Yi ano, yin ê tɔk me wɛ à Dagwi Darwey. 

39  “À yin BeIsrayɛl, Darwey Dagwi Darwey a ye, ‘Ci wɔ̀ sap in cī min, kawɛ e ji min a remo tanga e ngamo nuyel, ka sede yin ê wet betong na me wɛt, ko yin kwon ra jɔgɔ na reza hom rê jɛrɛ na nása nenɔrɔ yas min tanga sâp cī min wɛt.’ ” 

40  Darwey Dagwi Darwey a ye, “Yaga e hwomo e ra raku hom wo jɛrɛ, raku wo rak o wo Israyɛl, mwa BeIsrayɛl, kawɛ mwat e vwel o, ê re a me fongol. E hwomo mê séy ɛn. A sé e hwomo arɔng de mê jama yin vey a me na nenɔrɔ min, na pyɛ̂ nenɔrɔ min de ya dal mwa na nerat, tanga nenɔrɔ de yin a tik jaram yaga me. 

41  Mê séy in sede pyɛ̂ nesang hyɔɔlɔl jeng de ma pat in yi e bwang bemat, na me tula hin yi e bavwel de ba ga kana shara hin ɛ. Mê dura nejɛrɛ hom e tē min e bayis yére bemat jey. 

42  Yin ê tɔk me wɛ à Dagwi Darwey jeng de ma toyo na yin e vwel Israyɛl, vwel de ma kana sira na me nɔng bedabeda min. 

43  E hwomo, yin ê bare na negwɔn min ne raane, na tomong de bà tɛ̀ in ligis, ko yin ê di neves bato min yaga pyɛ̂ byɛm-byɛm de yin á ragas. 

44  Yin ê tɔk me wɛ à Dagwi Darwey jeng de ma ra a yin nerat yaga reza hom, a sé yaga pyɔlɔ̂ tomong ves min kɛ yaga gwòng min de ba sé gwɔrɔdɔk wɛt, à yin BeIsrayɛl. Me Darwey Dagwi Darwey ma ha ano.” Kya yi e vwêl rwa batin 

45  Dagwi Darwey a ha na me, a ye, 

46  “À mwasi, sɛt bayis mo vɔk e rwa batin, basa a yɛn, ko hwo zarap e ra vwel rehwôt Nɛgɛf. 

47  Há a rehwôt Nɛgɛf wɔgɔ: Wok in hâ Dagwi Darwey! Darwey Dagwi Darwey a ye, ‘Wet in betong! Ma sé kyè wɔ̀ dak kya e ra hwo, ko hê re kayɛ cɔgɔt lya na berang e ji mō, mwa na kayɛ mo de ya ga hworok. Vit a pyɛ de yê tɔk rimi kya mo, ko kawɛ mwat ê wok nevɛ̌t balem kya mo de hê re yi e rwa batin vɔk e rwa bato. 

48  Kavɛ bemat beken bê tɔk e me Dagwi Darwey de ma tɛ̀ kya mo, vit à mwat de ê tɔk rimi hɛ.’ ” 

49  Ko ma ye: “Áaa, à Darwey Dagwi Darwey, yɛn e tang me, ‘E hā na gwɔrɔ-há zɔng wɛt a!’ ”

