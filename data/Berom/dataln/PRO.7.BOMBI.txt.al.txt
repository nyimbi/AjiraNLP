1  À hwey hom, sey neha hom, vɔk gak pyɛ de ma nɔng o nu, 

2  gyeng badu hom, na hwo sangal tyang, gyeng basa hom sede hwó gyeng yenêng yis mō. 

3  Rɔgɔs yɛ e ra bekɛn vɔ, jɛk yɛ e ji yey mō. 

4  Yâng netsitsɛng, hwà sé hwông de hom, tɔ́k-tsik a gbɔ̂ng sa hom. 

5  Yɛn ê dul o yi e hwâ nejwang, yi na hwā duk na nuha mwɛɛsɛs mɛ. Tē naka na devwes 

6  Jeng cak ma sé bɛrɛng majey, yi e repɔk duk hom ma di pyɛ cak, 

7  ma di e ji vê dunus, ma kun e ji bebot bemat o wen de a vɔk bare wɛt, 

8  a sé kyè vɔk e gasang gwong, bagat na lɔ hwā mo, 

9  nahywegelek, nawiri, naturuk na e ji lwil mwangalang. 

10  Ko di hwā a man na yɛ. A tɛ̀ yom sede devwes ko a vɔk bare ves. 

11  A vɔk rewɔng na negbarak, e ye jop e lɔ wɛt, 

12  remo hwô di ɛ e hyok, e bajang, ko e kahɛ gasang gwong e gyeng e waba. 

13  E kaba wen o ko a man ranang na yɛ, a kura bayis ko a yang ɛ, 

14  “Ma ga nára nɔrɔ̂ wuna nesa, ma ga sila vonu hom, yunung banama ba sɛ́, 

15  ano de ma nusu vey man na hwo, me jama hwo bayis e banga, ko ma ga sɛ̀ o. 

16  Ma ga yong gwat hom naka na berugu, vè linen yerê ve Misra de ba yong na bùm rat. 

17  Ma shushu ɛ něy nesang nerat, mir na alowe tanga sinamɔn. 

18  Vey e lɔ na me, ko wot ê dyɛng mwa turuk, na wot wok netâ mân bek, sɛ̌ a vey a wot. 

19  Dalɔ hom a sé e lɔ wɛt, a ga kyè vɔk e de kyɛn yikyik, 

20  a vɔk ɛ rading dyām, e ba vɛ hɛ e silâ pwɛl.” 

21  Na mɛlɛm pyak, a tɔgɔs hɛ a jut nehywɛ mɛ, yi na mwɛɛsɛs nu mɛ, a pere hwɔtɔ hɛ. 

22  Remo-remo a dop na hwā mo, sede rɔndɔng wɔ̀ e kwɔ̂n yɛrɛ, sede ngyama de ba ga vo yɛ e segun, 

23  sɛ̌ ba tá na kwet pere wɔ kulu yey o, sede non de ke tele wɔ̀ gaba e segun, vit na tɔk wɔgɔ, e kyè wɔ wey na neken mɛ. 

24  A remo a nèy hom, wet in betong na me, yin tɛ̀ nehywɛ min na há hom. 

25  Hwo tik yey mō ye doyo hwo e raà tomong mɛ wɛt, hwo ye reng vɔk e begwong mɛ wɛt, 

26  yaga a ga tɛ̀ bemat pyak be gaba, ey, mwa bemat de a ga mɔbɔs ba dal gap bara. 

27  Lɔ mɛ ha sé gwong wɔ e sak, ha sé kwɛngɛl wɔ e kwɔ̂n bevuvwel.

