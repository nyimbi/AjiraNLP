1  Reza rat ra dal něy nesang hyɔɔlɔl. Tuk rekû mwat ha to dal tuk tɔ mɛ. 

2  Nduga mwat a wɔ́ e lɔ̂ sesin de a wɔ́ e lɔ̂ nzem, yaga hane hê tɛ̀ kawɛ mwat de a sé kwen a bare, reku ra sé gyɛng kawɛ mwat. 

3  Nduga sesin e ra shɛgɛsh, yaga lashê yey he vɛsɛ a mwat o na bare. 

4  Yêy ve netsitsɛng ya sé e lɔ̂ sesin, ko yey betɔn ya sé e lɔ shɛgɛsh. 

5  Nduga mwat a sɛ̀ vô tabak yi na bemat netsitsɛng, de a wok lɛlɛ̂ betɔn. 

6  Shɛgɛsh betɔn ha sé sede taksal cɔ́gɔt kya. Hane arɔng ha sé yapyi. 

7  Sede mwat netsitsɛng a mɔt mwat, a ga tɛ́ ɛ tɔn a wane. Ko ka sede a sey dyām bang nu, a ga lashe negwɔn mɛ. 

8  Nduga yɛnɛ fwom e ra pɛrɛ mo. Nduga niri e ra tos rato. 

9  Hwo vɔk shom bagat wɛt, yaga shom ya ga tɛ́ ɛ a tɔn rebek. 

10  Hwo ye wɛt wɔgɔ, “Jeng raane ya dal ye remo na nerat yaga sɛ́ ɛ?” Yaga e hâ netsitsɛng a hane wɛt. 

11  Netsitsɛng na sé naka sede pyɛ nedanelɔ, na sé pyɔlɔ yaga vê neken. 

12  Netsitsɛng ne gyep mwat sede dyām, tɔ́k he nɔngɔs mwat de a vɔk hɛ neken. 

13  Bare na pyɛ de Dagwi a yong. Pyɛ de Dagwi a yong yɛ gwɔrɔdɔk wa e tɔk tɛ̀ yɛ cik ɛ? 

14  E jeng nerat, vɔk yey pyɛng, ko e jeng reyɔm, bare a sé e Dagwi de a vey na yɛ mwa, yaga na mwat a tɔk pyɛ de ye kyè vey wɛt. Vit a mwat necik 

15  Ma ga di pyɛ́ mwa e nepɔlɔ neken hom ne yapyi: Mwat cik a sé de e wey e necik mɛ, ko mwat vwes e vɔk neken nelis e ragas pyɛ́ vyes. 

16  Hwo jama necik ne dal gap mō wɛt, hwo jama netsitsɛng ne dal mɛ̀ bemat wɛt. Yaga sɛ́ de hwô mɔrɔ to mo ɛ? 

17  Hwo jama neves ne dal gap mō kɛ hwo dal na netɔn wɛt. Yaga sɛ́ de hwô ku vwen ɛ? 

18  Gyeng vos badu vemo, ko na vere arɔng, yaga wò sap Dagwi e tele yi e pyɛ́ yemo mwa. 

19  Netsitsɛng ne nɔngɔs mwat de a sé tsɛng-tsɛng gap, ne dal bemat kuru ve nuyel e ji repomo. 

20  Vit a mwat cik e jey, de e ragas nerat zɔng sana ra nɛn. 

21  Hwo kwon tɛ̀ betong na pyɛ́ de be ha wɛt, kɛ hwo wok neha de be ha e ra tɛt mo wɛt, gyɛng rɔ̌ hwô wok mwât fwom lɔ mo e hat o. 

22  Hwo pyɛ mo hwà tɔk, zang pyak hwà ga hat behak. 

23  Mwa pyɛ́ yemo ma ga masa yɛ yi na netsitsɛng, Ma simo na me té me mwât netsitsɛng, ko ya dal gap hom. 

24  E wa e tɔk sɛ̀ pyɛ ano ɛ? Pyɛ de ya sé yikyik na ciwil ɛ? 

25  Ma tɛ̀ e yey hom na me tɔk, me ngyɛgɛt, me jama netsitsɛng na retin pyɛ́ mwa, na me tɔk wɔgɔ, neves na sé netɔn ko netsitsɛng na sé lolong. Neha e ra beha 

26  Ko ma to sɛ̀ pyɛ cak de ya dal reku na nekpashak — A sé hwā de yey mɛ ya sé sede segun, na soro, ko vɔ mɛ sede ngyâng vô mwat. Mwat de e pɛngɛ a Dagwi yey e hywit ɛ yi na hwā mo, ko mwât nɛn ê gaba e vwɔ mɛ. 

27  Mwat Ngyɛgɛt Pyɛ́ a ye, “Ma ga sɛ̀ negbey pyɛ́ yemo hywɛ-hywɛ. 

28  Ma jama pyɛ́ cak ko ma tɔk sɛ wɛt, e ji beras gu rining, ma sɛ mwat gwining zɔng de a sé cik, ko e ji beha, ma tɔk sɛ ko gwining wɛt. 

29  Di pyɛ de ma tɔk masa a yemo. Dagwi a yong bemat be sè cik, ko yɛn ba lashe bato mɛn e begwong beves.”

