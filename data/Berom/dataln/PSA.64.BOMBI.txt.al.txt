1  À Dagwi, wok me, jeng de ma sé tosho a hwo, gyeng me yi e shisâ bemât repugu hom. 

2  Dul me yi na bemât nengyas de be yongos pyɛ́ vyes, yi e vemo de be gushung hɛn e ra me. 

3  Nenu mɛn ne tow sede bewal, neha mɛn na sé kpashak sede nedɔ̂m ket. 

4  Yɛn e wɛrɛm bemat de ba sila gyat, be pere ta ɛn, vit a rekyen. 

5  Yɛn e tumal gak e de yong begwong beves, be tɔrɔng gwong de bê rene bagun mɛn, ko be bare, vit a mwat de a di ɛn. 

6  Yɛn e yong begwong beves, ko be tē, “Wot a ga yong gyat! Wot a sé jɔgɔ a?” 

7  Ko Dagwi ê tabas hɛn na ket, bê pere mǎ hɛn. 

8  Nenu mɛn nê vos ɛn, ko mwa vemo de bê di ɛn, bê ye, “E jɔgɔ a yemo wɛt!” 

9  Bê wok bengyip, bê ha tomong de Dagwi e ra, ko bê tɛ̀ pyɛ́ yemo e ji neyey mɛn. 

10  Bemat berat bê vɔk yey pyɛng na Dagwi Darwey, yɛn ê sɛ̀ kwɔ̂n dal na yɛ. Mwa vemo de neyey mɛn na sé yɛt bê somo hɛ.

