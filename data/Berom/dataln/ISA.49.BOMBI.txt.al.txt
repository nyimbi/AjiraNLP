1  Wet in betong na me, à yin bemât bakwogom mwa! Tɛ̀ in nehywɛ, à yin bemât yikyik! Dagwi Darwey á yila me gyam tɔ́ hom, á vo a me reza, jeng de ma sè rɔngɔl e jim neng hom. 

2  A yong nu hom hywɛ sede wâl vootot, a lɛrɛ me e necam vwɔ mɛ. A yong me hywɛ sede kwet de ba turu gyat, a lɛrɛ me sede e zing ket mɛ. 

3  Ko a yang me, “Hwà sé mwât fwom hom, Israyɛl, de e tɛ̀ a me gbɔng nerat.” 

4  Ko ma ye, “Ma yɔ́m me e de fwom, ma ga wey na gap hom e ra yapyi. Mwa ano, hâ dûl to hom hê yi na Dagwi Darwey, ko pyɔlɔ hom yê yi na Dagwi hom.” 

5  Dagwi Darwey de a yong me e jim na me sè mwât fwom mɛ, na me toyo na yére Yakɔp na yɛ, na be to wuna BeIsrayɛl na yɛ, yaga ma vɔk nerey e bayîs Dagwi Darwey ko Dagwi hom a ga tɛ́ ɛ gap hom, 

6  e tē: “À mwât fwom hom, a sé pyɛ begelek de hwô ye cik a yerê Yakɔp zɔng na hwo to toyo na bwang BeIsrayɛl. Mê nɔng o sede negbey na yére bemât jey mwa, na sêy neken hom he wul neyɛnɛ̂ jey.” 

7  Dagwi Darwey, wo virî Israyɛl, na Wo Jɛrɛ mɛ a yâng vemo de ba sé besam begwɔ̀m de ba byɛnɛng hɛn, vemo de ba kyɛ́ ɛn hɛn. “Begbɔng begwɔ̀m bê di, pyɛ de yin a tɛ́ in, ko bê sogo e tumal, begwɔ̀m tanga yɛn bê ye guduruk, yaga Dagwi Darwey de a sé tsak o, Wo Jɛrɛ wo Israyɛl, de a kasa hin.” Bê toyo na nèy Siyɔn e lɔ 

8  Dagwi Darwey a ye: E jeng de yê jám a me, mê wok won min, e tûk sêy neken mê sɛlɛ hin, mê gyeng in, mê nɔng in vɔk na bemat o sede pyɛ durâ wuna-na-sira hom, na yin a to yong vwel o, na yin a to toyo na benap de ba ga lashe vɛ, 

9  na yin a yâng bemât ngyang, “Nusu hin.” vemo de ba sé e ji lwil, “Vey in na wot a di in.” Yɛn ê kyě re pyɛ́ e bahagât begwong sede tyīmit, ko nedem sehwey mɛn nê sè berahwol mwa. 

10  Yɛn ê wok vyong kɛ yêy hwɔshɔ wɛt, ko nevɛ̌t gwi kɛ gul nê mǎ hɛn wɛt, yaga yɛ de e wok nemwishish mɛn ê kyè na yɛn, ko ê gyep yɛ vɔk e lel nshi. 

11  Ko mê doyo mwa beraku be sè gwong, ko mê yong gbɔng gwong hom e rak o. 

12  Di! Yɛn à vemo vey pom yi e nedem yikyik, ko di, vemo yi e rwa rak na rwa ta, na vemo yi e vwêl Sinim. 

13  Ra in lwɛlɛ̂ yey pyɛng, à belagwi, na yin somo hɛ, à jey. Takla hin lwɛlɛ̂ feng, à beraku! Yaga Dagwi Darwey ê wɔrɔk bemat mɛ, ko ê tosho reyɔ̂m bemat mɛ de be tak a yɛn. 

14  Ko bemât Siyɔn be tē, “Dagwi Darwey a ga ye waa à hot, Darwey mot a ga ye bam à hot.” 

15  Bare hin na hwā, ê tɔk ye bam a hwey de e ngas, kɛ a tik nà tosho reyɔ̂m hwêy jim mɛ a? Ko ka hwā a ye bam à hwey mɛ, ko mê ye bam à hin wɛt. 

16  Di, ma ga jining hin e tas vɔ hom, bejwâ-pomo mo ba sé e bare hom kayɛ jeng. 

17  Bemât lɔk mo bê kwey vê gangas o, vê wey na hwo bê kwɔ̂k kyè. 

18  Jut bayis e rak o na hwo gwɔrɔ na bɛrɛng, bemat min ba sé tula hɛn mwa, be kyè vey na hwo. Dagwi Darwey a ye: Ma sira na tó hom, hwô vɔk yey pyɛng na yɛn mwa sede dyéngere ryat, sede gwel, hwô tɔrɔ hwo na yɛ̄. 

19  Mwin, nekwɔn min de ba ga lashe, na barin min, na vwel min de ba ga wey na hɛ, a remo kwɔn o hê radɛ yaga bemat min de bê sangal ɛ, ko vemo de bá wey na yin bê wɛrɛn yikyik. 

20  Nèy de ba tɔ e jeng sesam, nê ba yang o, “Kwɔn o ha ga radɛ a wot, nɔng ot kwɔn na wot a sangal ɛ.” 

21  Ko hwô ye e yey mo, “E wa de a tɔs a me nèy nemo ɛ? Nèy hom na weres, ko ma tɛ́ me sang-gwon. Ba pat me yi e lɔ hom, vɔk e de sesam, ko e wa de a ras nèy nemo ɛ? Bá hala me gbɔ́rɛy, ko nèy nemo na yi e gwa ɛ?” 

22  Darwey Dagwi Darwey a ye: “Di, mê nára vwɔ hom e rak o na me yila yére bemât jey, mê pɛl durum hom vɔk na bemat, ko yɛn ê vey na nèy bewen min e beragey mɛn, ko bê jut nèy behwong min e ra sanat mɛn. 

23  Begbɔng begwɔ̀m bê sè a hwo beda mo, ko beha-berêy begwɔ̀m, beneng mo. Na bato det yɛn ê ye guduruk e nuyel mo, na be lɛlɛ fongôl bol mo. Ano de yin ê tɔk, me wɛ à Dagwi Darwey, ko vemo de ba sɛt bayis e ra me bê vo rekyen wɛt. 

24  “Bê tɔk sey ɛ̀ pyɛ̂ jugu yi na mwât como, kɛ sam como yi e vwɔ̂ suga a?” 

25  Ko Dagwi Darwey a ye: “Ey, bê sey ɛ̀ pyɛ̂ jugû mwât como, na sam como yi e vwɔ̂ suga. Me pyɛ hom mê ra yol na bemât yol min, ko mê sey nèy min. 

26  Mê tɛ̀ vê tak a yin be re banamâ rebek mɛn pyɛ mɛn, ko nemi mɛn nê vo ɛn sede nshî anap. Ano kawɛ mwat ê tɔk, me wɛ à Dagwi Darwey, wo sey in, na wo viri hin, Wo Reto Mwa wo Yakɔp.”

