1  E shey he neba hê negwɔm mɛ, Nɛbukadnɛzar a ranas negwi, Negwi o na bɔrɔk hɛ sizɔng ko a tɔk to wɔ nevwa wɛt. 

2  A tomo be vey a yɛ na bemât vô redu, vɛ à bemât tô bes, na vê vyoshon, na bemat de ba tɔk pyɛ́ de ya sé e lɛrɛ, na be misang a yɛ negwi o. Jeng de ba vey e nuyel mɛ, 

3  a yang ɛn, “Ma ranas negwi de na bɔrɔk me sizɔng. Me simo, me tɔk cap-hâ nɛ.” 

4  Yɛn a hanat a Da Vwel e lêm BeAram, ba ye, “Neken mō ne ros, à darwey! Há a wot negwi mō, ko wot a rɔda misang a hwo cap-hâ nɛ.” 

5  Da Vwel o a toyo a yɛn, a ye, “Ma ga tik ɛ, ka sede yin a ha a me negwi o, na yin to misang a me cap-hâ nɛ wɛt, ko mê tɛ̀ be kangat hin bagap o bagap o, na be tɛ̀ nelɔ min ne tɛ́ ɛn barin. 

6  Ko ka yin a tɔk ha a me negwi o na cap-hâ nɛ, mê tala hin gbɔng pyɔlɔ, mê gwɛ̌ a yin nerey. Remo, há in a me negwi o na cap-hâ nɛ.” 

7  Yɛn a to hanat a yɛ, ba ye, “À darwey, ka hwà tɔk ha a wot negwi o zɔng, wot a rɔda misang a hwo.” 

8  Da Vwel a toyo a yɛn, a ye, “Ma ga sè na ha a! Yin a sé simo, yin a re jeng, yaga yin a ga tɔk pyɛ de ma ga tumal ɛ. 

9  Ka sede yin a ha a me negwi o wɛt, mê tabak hin tyɛng na pyɛ de ma ga ha. Yin a ga wuna nu, na yin kwɛlɛng me na neha bɔs. Yin e gyeng kɛ pyɛ cak yê sege hɛ. A remo, há in a me negwi o. Ano ma rɔda tɔk, yin ê tɔk misang cap-hâ nɛ arɔng.” 

10  Bemât tɔk pyɛ́ de ya sé e lɛrɛ ba toyo a yɛ, ba ye, “À darwey, vit a mwat hwak e ji jey, de ê kyɛm a ha a hwo pyɛ de hwó simo hwo tɔk! Vit a Da Vwel hwak, ka a ka dal na nerey, a to vɔk reto de ra dal mwa, de a ga sang rangal rangal yerê hemo na bemât tô bes kɛ vê vyoshon, kɛ bemât tɔ́k pyɛ́ de ya sé e lɛrɛ. 

11  À darwey, pyɛ de hwà sé rangal ya sé gbang sizɔng, ko vit a mwat hwak de ê kyɛm a ha a hwo yɛ sɛ̌ cī, ko ya sé sangal e tê bemasi wɛt.” 

12  Jeng de Da Vwel a wok ha mɛn, shom mɛ ya sogo, ko a nɔng nu, be mɔbɔs mwa bemât badu Da vwel Babilɔn. 

13  Ba jɛk, ba tomo na redu mo, ko ba jama Danyɛl tanga besa me arɔng, na be mɔbɔs hɛn. Dagwi a misang a Danyɛl negwi o 

14  Ariyɔk á sè wo nuyel bemat gyêng Da Vwel, yɛ de ba ga nɔng ɛ nû mɔbɔs o. Danyɛl a wɔ na yɛ, a yong neha mɛ naka, 

15  a rangal hɛ tîn pyɛ de ya tɛ̀ Da Vwel o a nɔng redu pɛp ano. Ko Ariyɔk a ha a Danyɛl mwa pyɛ de ya té. 

16  Ko Danyɛl a pere kyè wɔ na Da Vwel o, a ra won na yɛ, a nɔng ɛ jeng, na a bin vey ha a yɛ cap-hâ negwi o. 

17  A toyo vɔk e lɔ, ko a ha a besa mɛ, Hananiya, na Mishayɛl tanga Azarya pyɛ de ya ga té. 

18  A yang ɛn, “Ra in won na Dagwi de a re negwɔm yi e lagwi, na a tosho reyɔm mot, na a bin misang pyɛ́ de ya sé e lɛrɛ na wot. Ano de bê mɔbɔs hot tanga bwang bemât badu mo e Babilɔn wɛt.” 

19  Ko e turuk hane mo, Dagwi a dura a Danyɛl e ji negwi-ywey pyɛ́ de ya sé e lɛrɛ e ji negwi o. Ko Danyɛl a nɔ̂ng Dagwi de e re negwɔm yi e lagwi nerey, a ye: 

20  “Dagwi a vɔk tɔ́k na reto! Nɔng in hɛ nerey gbak-gbak. 

21  Yɛ wɛ a vɔk jeng e vwɔ mɛ, e tɛ̀sɛ a begbɔng begwɔ̀m negwɔm, e yɛ arɔng de e losol begbɔng begwɔ̀m. E yɛ de e nɔngɔs tɔk na bemat de ba tɔk pyɛ́, e nɔngɔ̂s vê netsitsɛng netsitsɛng. 

22  E kulsa pyɛ̂ lɛrɛ de ya dal na negbang, a tɔk pyɛ́ de ya sé e lɛrɛ e ji lwil, ko negbey na rɔnɔ hɛ. 

23  À Dagwi wo bedabeda hom, ma feng a hwo, me somo hwo, hwà ga nɔng me tɔk na gap, hwà ga dura a me pyɛ de wot a rangal hwo. Ey, hwà ga dura a wot pyɛ de ye bɔrɔk Da Vwel.” Danyɛl a misang negwi o 

24  Danyɛl a toyo vɔk na Ariyɔk de ba ga kana nɔng ɛ nû mɔbɔs bemât badu Da Vwel, a yang ɛ, “Hwo mɔbɔs bemat vane wɛt! Wɔ na me na Da Vwel, ko ma rɔda misang a yɛ cap-hâ negwi mɛ mo.” 

25  Sana lashê jeng, Ariyɔk a wɔ́ na yɛ e nuyel Da Vwel o, ko a ha a yɛ, a ye, “À darwey, ma ga sɛ̀ gwining e ji BeYuda de ba sé e sesam de ê tɔk misang a hwo negwi mō.” 

26  Da Vwel o a yâng Danyɛl de be to yila hɛ à Bɛltɛshazar, “Hwô kyɛm hwo ha a me negwi o na cap-hâ nɛ a?” 

27  Danyɛl a toyo a yɛ, a ye, “À da, vit a mwât netsitsɛng, vit a mwat tô bes kɛ vwoshon hwak, vit a mwat de a tɔk pyɛ́ de ya sé e lɛrɛ de ê tɔk ha a hwo pyɛ de hwó simo. 

28  Ko Dagwi de e re negwɔm yi e lagwi e tɔk kulsa pyɛ́ de ya sé e lɛrɛ. A ga dura a hwo, à da, pyɛ de ya sé kyè wɔ̀ tɛ́ e ngamo nuyel. A remo, ma rɔda misang a hwo pyɛ de hwà di jeng de hwà sè e ji nevwa: 

29  À da, jeng de hwá sè e dyɛngɛ, hwá sè bare e ra pyɛ de ye kyè wɔ̀ té e ngamo nuyel. Ko Dagwi de e kulsa pyɛ́ de ya sé e lɛrɛ a ga dura a hwo pyɛ de ye kyè wɔ̀ té. 

30  Ko di, ba ga kulu a me cap-hâ pyɛ́ mo, yaga ma dal mwat hwak na tɔk wɛt, ko yaga na be misang a hwo negwi o, na hwo bin tɔk pyɛ́ de ya bɔrɔk hwo. 

31  “À da, pyɛ de hwà di e nuyel mō e ji negwi o ya sè ngan: Hwà di pyɛ cak ryey o sedesi sede mwasi e tumal. Ya nɛp, ya tē dyɛ̌t, ko ya sé pyɛ bengyip sizɔng. 

32  Ba yong tô yɛ na celes dyam shinang, ragey o na vɔ mo ba yong vɛ na dyam pyɛng, rawit tanga tà mo ba yong na dyam pama, 

33  bekwɔrɔ mo na dyam ko bol o ba yong bak o hwak na dyam ko hwak na secwem de ba ga rang. 

34  “Ko jeng de hwà sè bɛrɛng o, gbogolok, gwofwa gwa pere takla ngan zɔng yi e raku. Gwa hwo e ra bol o, ko gwa bunut dyam o tanga secwem o. 

35  E bama mo, gwa bunut dyam, na secwem, na pama, tanga dyam pyɛng na dyam shinang puruk. Ya tɛ́ ɛ fongol, ko gul gwa pere rungta mwa hywiri sede byɛmɛ e gazu. Ko gwofwa de gwa takla mo gwa tɛ́ ɛ gbɔng raku de wa sila jey mwa. 

36  “Negwi a nane, à darwey. A remo, mê ha a hwo cap-hâ nɛ: 

37  Hwà sé Da Vwel de hwà dal mwa bedâ bavwel, ko Dagwi de e re negwɔm yi e lagwi a ga nɔng o segwɔm na reto, na gap tanga nerey. 

38  A ga tɛ̀ o e ra mwa bemat, na ngyāma tanga benon. E hwo wɛ à tô dyam shinang pyɛ yane mo! 

39  E bamâ segwɔm mō, bê to sɛ̀ hak de hê vey nerêy mó wɛt. E bama mo, bê to ra segwɔm o sê netat, sɛ à sê dyam pama, sê ye màk a jey mwa. 

40  E bama mo, bê sɛ̀ segwɔm sê nenaas de sa sé gbarak sede dyam. Sê bunut mwa segwɔm de sa kana se. 

41  Hwà di bol o tanga beken bol o de ba yong bak o hwak na dyam ko hwak na secwêm rang. Hemo he dura, segwɔm o sê gas ɛ. Mwa ano, sê vɔk gâp dyam, yaga ba wuna dyam tanga secwem. 

42  Ko beken bol o de ba yong bak dyam tanga secwêm rang — hemo he dura, bak o hwak wô vɔk gap, ko hwak wô sè gbɛrɛk. 

43  Wunâ dyam tanga secwem ha vɔk gap wɛt. A sé ano na segwɔm de sa gas ɛ, begbɔng begwɔ̀m o bê wuna bato mɛn e râ neweneng. Ko wuna hemo mo hê vɔk gap wɛt. 

44  “E jeng begbɔng begwɔ̀m vane mo, Dagwi de e re negwɔm yi e lagwi ê tɛ̀ segwɔm de bê tɔk gang sɛ wɛt. Vit a mwat de ê re sɛ na como, sê wey na bwang begwɔ̀m o. Ko sɛ, sê nàra gbak-gbak. 

45  Hwà di gwofwa de gwa pere takla ngan zɔng yi e raku, gwa pe bunut pyɛ de ya sé sede mwasi de ba yong na dyam, na dyam pama, na secwêm rang, na dyam pyɛng tanga dyam shinang. E gwɛ de gwa sé e tô segwɔm de be gang sɛ wɛt. À da, Dagwi wo nerey a ha a hwo e ji negwi mō pyɛ de ye kyè wɔ té e nuyel, ko hwô tɔk sey cap-ha mo, ha sé tsak o.” Gbɔng gwɔ̀m a nɔ̂ng Danyɛl nerey 

46  Da Vwel Nɛbukadnɛzar a gaba e cât bol Danyɛl. E bama mo, a nɔng nu, be rangas pyɛ̂ nesang hyɔɔlɔl, be nára nɔrɔ̂ nemuk, na be nɔng mɛ Danyɛl nerey. 

47  A yang ɛ, “A remo ma tɔk, Dagwi min yɛ wɛ a dal cī tanga begbɔng begwɔ̀m mwa na nerey, yaga a nɔng o reto, na hwo misang a me pyɛ́ de ya sé e lɛrɛ.” 

48  A nɔ̂ng Danyɛl nenɔrɔ nerat, ko a tɛ̀ ɛ gwɔmna bak vwêl Babilɔn, na mwât nuyêl bemât badu lɔ mɛ. 

49  Danyɛl kwong a ra won na yɛ, na a tɛ̀ Shadrak, na Meshak tanga Abɛt-Nego be tɛ́ ɛn bemât kyé na tom bak vwêl Babilɔn, ko yɛ Danyɛl ê re nuyel e fwôm lɔ Da Vwel o.

