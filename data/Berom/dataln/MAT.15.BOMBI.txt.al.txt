7  :

1  -

13  ) 

1  Behak e ji BeFarisi na bemât basâ Badu ba vey yi e Yɛrusalɛm wɔ na Yɛsu, yɛn a rangal hɛ, 

2  “Yaga sɛ́ de bemât masâ fwom mō be kyɛ́ ɛn nà raa basâ bedabeda mot arɛt? Yaga yɛn e kus vɔ mɛn gyam na be re pyɛ́ wɛt.” 

3  Yɛsu a toyo a yɛn, a yang ɛn, “Ko yin ɛ̀, yaga sɛ́ de yin e kyɛ́ in nà raa redu Dagwi, ko yin e raa bása min zɔng arɛt? 

4  Yaga Dagwi à kana ye, ‘Nɔ̂ng da mō na neng mō nerey’, ko à to ye, ‘Kawɛ mwat de a dùsa da mɛ kɛ neng mɛ, a sé gbing-gbing be mɔrɔ hɛ.’ 

5  Ko yin, yin e basa wɔgɔ, mwat ê tɔk yâng da mɛ kɛ neng mɛ, ‘Pyɛ de ma ga ye, mê nɔng in, ma ga nɔ̂ng Dagwi yɛ e nɔrɔ.’ 

6  Ko ka sede mwat o a ye ano, ko yin e basa, a sé gbing-gbing wɛt na a nɔ̂ng da mɛ nerey. Yi ano, yin a sé tɛ̀ hâ Dagwi he sè pyɛ wɛt, yaga na yin a bin raa bása hê tó min. 

7  À yin bemât nenu-neba! Yɛshaya à ha tyɛng jeng de à ha há yi na Dagwi e ra yin wɔgɔ, 

8  “ ‘Dagwi a ye, bemat vemo be nɔng me nerey na nenu mɛn zɔng, ko neyey mɛn na sé yikyik na me. 

9  Jeng de yɛn a sé re a me fongol, yɛn a sé ra fwôm mɔrɔ̂ rebek zɔng, yaga yɛn e raa badu de ba yi na bemasi sede ba yi na Dagwi.’ ” Pyɛ́ de ye tɛ̀ mwat ligis (Mar 

7  :

14  -

23  ) 

10  Yɛsu a yila regyɛng bemat vey na yɛ, a yang ɛn, “Wet in betong, na yin a tɔk há hom! 

11  A sé e pyɛ́ de ye yel e nû mwat de ye tɛ̀ ɛ ligis wɛt, ko a sé e pyɛ́ de ye nunus yi e ji mwat de ye tɛ̀ ɛ ligis.” 

12  Ano kwong, bemât fwom mɛ ba vey na yɛ, ba yang ɛ, “Hwà tɔk, hwà tɛ̀ neyey BeFarisi ne sogo na há de hwà ha arɛt?” 

13  Yɛsu a toyo a yɛn, a yang ɛn, “Kayɛ pyɛ de Da hom de a sé e lagwi a tus yɛ wɛt, ba rɔda lùt yɛ. 

14  Tík in hɛn. Yɛn e simo be hwɔlɔ a bebók vɔ, ko yɛn pyɛ mɛn ba sé bebók. Ka sede bwók e hwɔlɔ mumwɛ bwók, mwa hɛn ba rɔda gaba e ji revɔng.” 

15  Bitrus a yang ɛ, “Misang a wot cap gwɔrɔ-há mo.” 

16  Ko Yɛsu a yang ɛn, “Yin arɔng, yin a rɔngɔl nà tɔk pyɛ́ mo arɛt? 

17  Yin a tɔk di wɛt arɛt? Kayɛ pyɛ de ye yel e nû mwat ye kyè vɔk e rebu, ko ye wɔ̀ nu ɛ e beving. 

18  Ko pyɛ́ de ye nunus e nû mwat ye yi e yey mɛ, ko a sé e yɛ̄ de ye tɛ̀ mwat o a sè ligis. 

19  Yaga a sé yi e yêy mwat de báre ves he yís, hemo de he tɛ̀ mwat a mɔrɔ mwat, a ra jɛ̀m, a ra nejwang, a shigi, a ha hâ bɔs e ra mwat hwak, ko a lashe bazâ bemat. 

20  E yɛ̄ à pyɛ́ de ye tɛ̀ mwat ligis. Ko ka sede e re pyɛ́ sana kus vɔ, hemo he tɛ̀ ɛ ligis wɛt.” Hwā dūk a tɛ̀ gap mɛ e ra Yɛsu (Mar 

7  :

24  -

30  ) 

21  Yɛsu a sogo yi e hwomo, a kyè vɔk e yɛnɛ̂ sevwel de sa sé bagat na bapomô Tur na Sidɔn. 

22  Hwā hwak WoKanaan de á sè na sangal e yɛnɛ̂ sevwel o a vey na yɛ, a gbɔ, a ye, “À Da, à Hwêy Davit, tosho reyɔm hom! Hwóng hom e re yɔ́m tyɔng wɛt na ceng.” 

23  Ko Yɛsu a toyo a yɛ na há hak wɛt. Yaga ano, bemât masâ fwom mɛ ba vey na yɛ, ba shonong e ra yɛ, ba ye, “Tɛ̀ ɛ e gwong. Hwà di, e kyě raa hot na lwɛ́lɛ wɛt arɛt?” 

24  A toyo a yɛn, “Ba tomo me vey na bemat de ba sé sede vyēl de ya vusa hɛ zɔng, yɛn vɛ à BeIsrayɛl.” 

25  Ano kwong, hwā mo a vey, a gaba e nuyel mɛ, a yang ɛ, “À Da, sɛlɛ me!” 

26  Ko Yɛsu a ye, “A sé tyɛng wɛt na mwat a jut pyɛ̂ nèy, na a bomo a bevu.” 

27  Hwā mo a yang ɛ, “Ey, a sé ano, à Da. Ko mwa ano, bevu be re cɛ̂k pyɛ̂ bedanelɔ mɛn de ye gabsa e vwel!” 

28  Yaga ano, Yɛsu a yang ɛ, “Háa! À neng-gwɔ, hwà tɛ̀ gap mō e ra me tyɔng wɛt! Pyɛ de hwó simo, ba rɔda ra a hwo yɛ.” Ko e ji jeng o, hwóng mɛ mo a tɛ̀ tyang. Yɛsu a tɛ̀sɛ bemât serɔ pyak tyang 

29  Yɛsu a hàla hwomo, ko a raa vwâ Gworep Galili. E bama mo, a tút e raku, ko a sangal e hwomo. 

30  Bagyɛng bemat pyak ba raa hɛ wɔ e kwɔn o, ba vɛ̀sɛ na bemat nà bol, na bebók, na vemo de be yɔmɔng, na bekpey, na bwang behak pyak. Yɛn a tikis hɛn e nuyel mɛ, ko a tɛ̀sɛ hɛn tyang. 

31  Bemat o ba langat hɛn tyɔng wɛt jeng de yɛn a di bekpey be ha, na vemo de bá kana yɔmɔng ba tɛ́ ɛn gyat, bemat nà bol be kyě kyè, na bebók be bɛrɛng jey arɔng, ko yɛn a nɔ̂ng Dagwi wo BeIsrayɛl nerey. Yɛsu a nɔ̂ng bemat gu banaas pyɛ̂ re (Mar 

8  :

1  -

10  ) 

32  Yɛsu a yila bemât masâ fwom mɛ vey na yɛ, ko a yang ɛn, “A sé a me mwishish na bemat vemo, yaga pɔlɔ mɛn hê netat a hemo na me, ko yɛn a vɔk pyɛ́ na be re wɛt. Me simo na me tɛ̀ ɛn e gwong na vyong wɛt, yaga ê tang ɛn cwɛ̀ɛ e gwong.” 

33  Bemât masâ fwom mɛ ba rangal hɛ, ba ye, “Wot ê sɛ̀ pyɛ́ e gwa e tê hey hemo de yê vey na be nɔ̂ng regyɛng bemat sede remo arɛt?” 

34  Yɛsu a rangal hɛn, a ye, “Bāgat kpam-tuk ba sé ala na yin arɛt?” Yɛn a ye, “Ba sé bataama na betɔk besɛl o tyɔng zɔng.” 

35  Yɛsu a yâng bemât mwa be sangal e vwel. 

36  Ko a jut bagat kpam-tuk vane bataama na betɔk o, a feng a Dagwi, a kwɔrɔs vɛ, a nɔ̂ng bemât masâ fwom mɛ, ko yɛn a gas a bemat. 

37  Yɛn mwa ba re, ba siris. E bama mo, bemât masâ fwom mɛ mo ba jut sháp tyaama de ya sila na cɛ́k o de ya pɔl. 

38  Nepyak bemat de ba re na sé gu banaas (

4  ,

39  Ano Yɛsu a tɛ̀ bemat o e gwong, a yel e dwa-nshi, ko a kyè vɔk e yɛnɛ̂ sevwêl Magadan.

