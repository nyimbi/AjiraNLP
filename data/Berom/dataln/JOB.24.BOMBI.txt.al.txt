1  “Yaga sɛ́ de Wo Reto Mwa a tɛ̀ tuk shɔt wɛt ɛ? Ko sɛ́ ya tɛ̀ vemo de ba tɔk ɛ bê sang di tuk mɛ mo wɛt ɛ? 

2  Bemat be hashe beta batô benap, be shigshi kara ko be gyenges vɛ sede e mɛn. 

3  Be ro bemadûng hyɛn, ko be sey ɛ rɔndɔ̂ng kuma e lek. 

4  Be ro a bepɛng na pyɛ de ya sé myɛn, ko a sé a yɛn gbing-gbing be lɛsɛ hɛn. 

5  Sede bemadung hêy gbingiring, ano de bepɛng be kyě rini, be jama pyɛ̂ hêy gbingiring de be tɔk sɛ̀, na be re mɛ̀ na nèy mɛn. 

6  Yɛn e tula pyɛ̂ re mɛn e hey, be ra nemɔ e bě anap vɛ bemat beves. 

7  Be pɔlɔs vit a pyɛ bang ɛn, vit a hɛn na pyɛ de bê dul mɛ gul. 

8  Nshî rwak yi e ra raku na ga sing ɛn varak, be tē yɛndɛng e ra beta yaga vit a kwɔ̂n lɛrɛ. 

9  Bemat beves be tùt a nehyɛn nevasal, ko be sey ɛ nèy bepɛng e lek. 

10  Bepɛng be kyè kpimit yaga vit a hɛn à berugu, be toros bakûs alkama ko be sè wok na vyong. 

11  Yɛn e piri něy pwat, be farang nshî anap ko be sè wok na yêy hwɔshɔ. 

12  E ji repomo, vemo de ba sé e nû reku be rus, vemo de ba mǎ hɛn be tosho yaga neken mɛn, ko mwa ano, Dagwi e wet betong na won mɛn wɛt. 

13  Vê sogô nehywɛ ba sɛ de be kyɛ́ ɛn negbey, vemo de ba ga tɔ́k ɛn na begwông nɛ wɛt, ba kyɛ́ ɛn nà raa vɛ. 

14  Mwat mɔbɔs bemat e sogo jey yé rɔngɔl hywiinin, na a wɔ̀ mɔrɔ mwat pwɛng de vit a hɛ nà pyɛ cak, ko naturuk a sé gbik. 

15  Mwât nejwang e paa bayis e gyeng rwa nawiri, e lɛrɛ bwang bayis mɛ, e tē, ‘Vit a mwat de ê di me.’ 

16  Naturuk begbik be tɛs nelɔ, ko nagwi be lɛsɛ bato mɛn, pyɛ mɛn cak ya sé na negbey wɛt. 

17  Lwil tíbit gwa sé a yɛn sede nagasi, vit a hɛn na bengyip lwil mwangalang.” Hâ Zofar 

18  “Yin a tē, tɛmɛ-nshi wo wey na bemat beves, benap mɛn ba ga kyini vɛ e vwel o, vit a jik de e to ye byak à bě anap mɛn. 

19  Nehwogot na gwi ba ga ye ywey à fwala, ano de kwɔ̂n bevuvwel he ra na vemo de ba ra nɛn. 

20  Beneng-gwɔ de ba tɔ ɛn be ye bam na yɛn, bekǔt be vɛ́ mɛ pyɛ̂ re, be wey na yɛn sede ba gang retîn cɔgɔt. 

21  A sé ano yaga pyɛ́ de ya sé yê sang-gwon, yɛn e dura nerat vɔk na bekuma wɛt. 

22  Mwa ano, Dagwi e gwɛ a yɛn nepɔlɔ yi na reto mɛ, mwa ano de ba ga tɛ̀ tis, ko vit a hɛn na barê hâ neken. 

23  Dagwi e dul ɛn, e sɛlɛ hɛn, ko bayis mɛ be bɛrɛng begwong mɛn. 

24  Be sɛ̀ nerey yaga kejeng, e bama mo ba ga ye bit be ye nɔɔshɔsh be hworok sede sɔng, ko ba yɛt ɛn sede batô pyɛ̂ yeneng. 

25  Ka a sé ano wɛt, ko wa e tɔk ye ma sé mwât kwɛlɛng, na a dura, pyɛ mó ya sé yapyi zɔng ɛ?”

