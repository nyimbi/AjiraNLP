1  Dagwi Darwey a yâng Yɔshuwa, “Jut bemât como mwa, na hwo wɔ̀ tó mɛ como na Ai. Hwo vo bengyip kɛ hwo ye waa wɛt. Di ma ga nɔng o gwɔ̀m Ai, na bemat mɛ, na repomo mɛ tanga vwel mɛ e ji vwɔ mō. 

2  Hwô ra na Ai tanga gwɔ̀m mɛ, sede remo de hwà ra na Yeriko tanga gwɔ̀m mɛ arɔng; ko e jeng yemo, yin ê tɔk hashe pyɛ́ de yin ê sɛ e de como mo, mwa na berɔndɔng o, na yin vɔk yaga bato min. Tɛ̀ bemât como behak be wɔ̀ dyɛng e waba e bamâ repomo mo.” 

3  Ano kwong, Yɔshuwa tanga bemât como mɛ mwa ba yong ɛn, na be wɔ̀ to como na Ai. A kasa besuga como bagu kuru batat (

30  ,

4  A yang ɛn, “Wok in, kyè in wɔ̀ sangal e waba bagat e bamâ repomo mo. Ko sangal hin e yong in naka. 

5  Me tanga bemat hom wot a rɔda kyè tɛk wɔ e repomo mo, ko jeng de yɛn a nusu ba hwo ot, sede remo de yɛn á ra raane, ko wot a rɔda hwo tele a yɛn. 

6  Yɛn a rɔda raa hot, be ro ot, sɛ̌ wot a hwɔtɔ hɛn yi e ji repomo. Yɛn a rɔda bare, wot a ga to hwo tele a yɛn sede raane. Ko jeng de wot a sé tele a yɛn, 

7  yin a rɔda sogo yi e waba, na yin re repomo mo, ko Dagwi Darwey, Dagwi min, a rɔda nɔng in rɛ. 

8  Ko bama de yin a ga re rɛ, dak in kya e rɛ, sede remo de Dagwi Darwey a nɔng in nu. Ma ga nɔng in badu, raa hin vɛ.” 

9  Ano kwong a tomo hɛn, ko yɛn a nusu, yɛn a kyè vɔk e kwɔ̂n waba mo. Yɛn a lɛrɛ hɛn e tê Ai na Bet-Ɛl e rwa ta na Ai. Ko Yɔshuwa a pɔl tanga bemât como e kwɔ̂n yê ngyɔk mɛn. 

10  Rwa hwol gasi, Yɔshuwa a tula bemât como mɛ, ko yɛ tanga bemakûk Israyɛl ba hwɔlɔ hɛn e gwong, ba tut vɔk e Ai. 

11  Mwa bemât como de ba sè tanga yɛ ba wɔ́ bagat na repomo mo, ko yɛn a wɔ̀ tɛ̀ kwarâ como bagat na Ai e rwa bato, ko vwak gwa sé e tē mɛn na Ai. 

12  A kasa bemât como sede gu batungun (

5  ,

13  Ano de bwarwêy regyɛng bemât como ra tɛ̀ kwara e rwa repomo mo, ko bwang mɛn ba kyě shara hɛn vɔk e rwa ta. Yɔshuwa kwong a pɔl e ji vwak o. 

14  Bop nagasi, jeng de gwɔ̀m Ai a di ɛn, yɛ tanga bemat mɛ mwa ba nusu ziri wɔ̂ tô como na BeIsrayɛl e kwɔn hane sede raane vɔk e gyirik Nɛk Yɔrdan, ko a tɔk, bemat ba sé e waba e bamâ repomo wɛt. 

15  Yɔshuwa tanga bemat mɛ mwa yɛn a hwo tele vɔk e tê hey, sede ba ga dal gap mɛn. 

16  Ko ba yila mwa bemât como e ji repomo, ba tula hɛn na be ró BeYɔshuwa, ba ró ɛn, ba tele yikyik, ba vɛ̌ nusu mwa yi e ji repomo mo. 

17  Vit a mwât como gwining de a tɛt ɛ̀ e ji bapomô Ai kɛ Bet-Ɛl, de a tik nà raa BeIsrayɛl. Yɛn a vɛ̌ tik rwi repomo mo pyot e de raà BeIsrayɛl. 

18  Dagwi Darwey kwong a yâng Yɔshuwa, “Nára tom bara e gwi vɔk e repomo Ai, yaga ma ga nára rɛ e ji vwɔ mō.” Yɔshuwa kwong a ra ano, 

19  ko jeng de bemât waba ba di tom bara mo, ba vɛ̌ nusu ziri yi e waba mo. Ba yel e ji repomo mo, yɛn a re rɛ, ko yɛn a vɛ̌ nára ɛ kya e rɛ dey-dey. 

20  -

21  Jeng de bemât Ai ba ye byìga, ba di sekyeng sé mugus muk-muk vɔk e lagwi. Yɔshuwa tanga bemat mɛ ba gwɛ̌ di sekyeng o arɔng, ko yɛn a tɔk a remo, begwa mɛn BeIsrayɛl ba ga vo repomo mo, ba nára ɛ kya. Vit a kwɔn de bemât Ai bê tɔk tele be wɔ dal ɛ. Ano Yɔshuwa tanga mwa bemat mɛ yɛn a vɛ̌ doyo, ba hwo e ra bemât Ai. 

22  Ko BeIsrayɛl ba nusu yi e ji repomo, ba vɛ̌ tɛ̀ bemât Ai e tē. Ba mɔbɔs BeAi o hywiri, vit à hwak de ba tik ɛ na neken, ko vit a hwak de a hywit ɛ arɔng. 

23  Gwɔ̀m Ai zɔng de ba vo ɛ, ba tik ɛ kwen, ko ba wɔ́ mɛ na Yɔshuwa. 

24  Bama de BeIsrayɛl ba yɛnɛ mɔbɔs bemât Ai, de ba kana ro ɛn vɔk e tê hey, ba tow ɛn na bewal mwa ba ka tɛt ɛ̀ ko mwat gwining wɛt, ko ba toyo wɔ̀ yel e ji repomô Ai, yɛn a mɔbɔs bemat o hywiri arɔng. 

25  Nepyak bemât Ai, beras na beha, de BeIsrayɛl ba mɔbɔs tuk hane na wul gu kuru na vɛ baba (

12  ,

26  Yɔshuwa a vɔk tom bara mɛ ting e gwi sɛ̌ jeng de ba tala mɔbɔs BeAi mwa kyuruk e ngyen. 

27  Ko BeIsrayɛl ba hashe yas, berɔndɔng na vyēl, tanga pyɛ́ de ba ré e como yi e ji repomo mo, tyɛng na há de Dagwi Darwey a kana ha a Yɔshuwa. 

28  Ko Yɔshuwa a rangas Ai mwa na kya, a vɛ̌ de tik ɛ barin o zɔng, barin o ba nára ɛ̀ vey e yunung. 

29  Yɔshuwa kwong a mɔrɔ gwɔ̀m Ai ko a luga hɛ e ra swesêk cɔgɔt, a tik ɛ a wosho e hwomo vɔk e hywegelek. Jeng de gwi gwa vey bagât yel ɛ, Yɔshuwa a nɔng nu na be gyirik revin o, ko ba lasha rɛ e rwi repomo. Ba tula ɛ̀ gbɔng regbarâk beta e ra rak o; ra sé e hwomo vey e yunung. Ba basa badu Dagwi e rakû Ɛbal 

30  Yɔshuwa kwong a lɔk gàgbang rangâs yas vɔk na Dagwi Darwey, Dagwî BeIsrayɛl e rakû Ɛbal. 

31  A lɔk wɛ tyɛng na pyɛ de Mose, mwât fwôm Dagwi Darwey, a kana nɔ̂ng BeIsrayɛl nu, sede remo de ba jɛk e ji Bwok-basa Badu Mose: “Be yong gàgbang rangâs yas na beta de ba tang vɛ na dyam wɛt.” A sé e ra wɛ de ba nása nenɔrɔ̂ yas burang tanga nenɔrɔ̂ wunâ nesa vɔk na Dagwi Darwey. 

32  Yɔshuwa kwong a jɛk Badu de Mose á kana jɛk a BeIsrayɛl e ra beta mo e bayis mɛn. 

33  Mwa BeIsrayɛl, na bemakuk mɛn, na bemât nuyel, na bemât shɔt mɛn tanga bemat beduk de be sangal e ji mɛn ba tumal e bebak beba, ba tɛ̀ Kundung Wuna-na-Sira e tē, yɛn a sè bɛrɛng bepiris vè BeLevi de ba gana kundung o. Bak gwining wa sè bɛrɛng Raku Gɛrizim, ko bak o gwining wa sè bɛrɛng vɔk e Raku Ɛbal, sede remo de Mose, á kana nɔng ɛn redu raane, yaga na be tɛ̀ a BeIsrayɛl nerat. 

34  E bama mo, Yɔshuwa a basa mwa neha Badu, mwa na neha tɛ̂ nerat tanga neha gawey kyɛrɛng, tyɛng sede remo de ba jɛk e ji Bwok-basa Badu. 

35  A basa kahɛ ha de Mose a jɛk e ji bwok-basa mo, a ka tɛt ɛ̀ ko hining wɛt. A basa vɛ e betong mwa BeIsrayɛl beras na beha, na nèy mwa, na bemat beduk de be sangal e ji mɛn arɔng.

