1  À hwo zɛrɛ e ji beha, e gwɛ̌ gwong de wò yey mo á raa ɛ? E gwɛ̌ gwong de á doyo ɛ? Tik wot tanga hwo wot jama hɛ. Hâ Hwong 

2  Wò yey hom a ga vɔk e bwi mɛ, e bwî cɔ́gɔt behal nesang hyɔɔlɔl, na a gyeng vyēl mɛ e bwi mo, na a tula ɛ̀ bejamuk besinang. 

3  Wò yey hom a sé nwang, ko ma sé mwɛ. A sé gyeng vyēl mɛ e ji bejamuk besinang. Lwɛlɛ gwô netungun Lwɛlɛ̂ somo Hâ Wen 

4  À sa hom, hwà sé zɛrɛ sede repomô Tirza, rwat sede Yɛrusalɛm, pyɛ sap sede rwâng regyɛng bemât como. 

5  Tik bɛrɛng me, nehywɛ hom na ga vuru hɛ! Setot mo sit sede kwarâ vyēl shi de yɛ gyiris yi e Raku Gileyat. 

6  Yìn mo pɛng sede kwarâ vyēl pyɛng de ba mɛsɛ̂ng yɛ́t a yɛ setot, ko ba ga kus yɛ. Kagwɛ mo gwa sé tyɛng, vit a hwak de gwa sé vit. 

7  Rànang mo e ji rugû bang bayis ba sé sede pomigiranet de ba vugu hɛ. 

8  Bedeberey ba sé kuru batyiimin na bejɛn-beha kuru bataama, tanga behwong vit à yɛnɛ. 

9  E ji mɛn mwa gwining zɔng a sé wò tɛ̂ yey hom, gwobɔp hom, de gwa sé gyat, wò yêy neng-gwɔ mɛ, haalal e bayîs womo de a tɔ ɛ, behwong be di ɛ ko be somo hɛ, bedaberey na bejɛn-beha, be nɔng ɛ nerey wɔgɔ, 

10  “E wa à wane de e nɛp sede rwa hwol gasi, rwat sede pwɛl, dyɛ̌t sede gwi, pyɛ sap sede rwâng regyɛng bemât como ɛ?” 

11  Ma gyirik vɔk e kerehwôt gǎrum, na me bɛrɛng bejamuk de ba sé turuk e nɛk o, na me di kɛ retîn anap ra ga ye gbuk, kɛ nèy cɔ́gɔt bepomigiranet na sé e nû vél arɛt? 

12  Sana tɔk, báre hom ha wɔ̀ tɛ̀ me e ji kyɛkyɛ e hagât gwɔ̀m. Hâ Behwong 

13  To ò, to ò, à hwông BeShulam, To ò, to ò, na wot a di o! Hâ Hwong Sɛ́ ya tɛ̀ yin e simo bɛrɛng me WoShulam, de ma sé rɛ̌ e tê bemât bɛrɛng ɛ?

