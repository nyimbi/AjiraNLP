1  Wok in neha Davit, me hwêy Yɛsɛ: Dagwi a ga tɛ̀ me wo nerey, Dagwi wo Yakɔp a ga kasa me, a tɛ̀ a me negwɔm, a to tɛ̀ me wo yis na lɛlɛ̂ somo yaga Israyɛl. 

2  Gabik Dagwi Darwey he ha yi na me, há mɛ ha sé e nu hom. 

3  Dagwi BeIsrayɛl a ga hanat, Wo Gyengês BeIsrayɛl, a ha e ra me, “Gbɔng gwɔ̀m de a sé re negwɔm na tsak o, de e wet betong na hâ Dagwi, 

4  yɛ a sé sede gwi de gwo ta e zang-gwi gasi, jey ya nusu wɛshɛrɛk vit a bale, gwi de gwo tɛ̀ sɔng gwo nɛp e bama de rwak wa ga ye wang.” 

5  Mwin, lɔ hom ha rɔda sangal gak na Dagwi, yaga a ga wuna sira na me gbak-gbak, wunâ sira de ba rɔda gas hɛ wɛt, sira de ba rɔda sege hɛ wɛt. Me gyeng ɛ, a rɔda sɛlɛ me, kayɛ pyɛ de ma wok cwey o, a rɔda nɔng me. 

6  Ko bemat beves ba sé sede rɔgɔ de be bomos e jey, vit a mwat de e tɔk ra hɛ na vɔ sǎn, 

7  be ra hɛ na pyɛ dyam kɛ shɛ bara, kya ha rɔda re hɛ e kwɔn o. Besugâ Davit (

1  Neha 

11  :

10  -

41  ) 

8  Bazâ besugâ Davit a vemo ngan: Yɔshɛp-Bashɛbɛt yi e Takemon, yɛ à sè wo nuyêl besuga berey o betat. E yɛ de a tó como na bara mɛ, a mɔbɔs bemat naga rwit (

800  ) e como jining. 

9  Wo neba mo de a raa hɛ à Ɛlazar Dodo yi e Ahowa. Tuhak, yɛ tanga Davit yɛn a woros regyɛng BeFilisti de ra tula hɛ, na re tó como na BeIsrayɛl. BeIsrayɛl ba sek wɔ e bama, 

10  ko yɛ kwong a toro dìng na a tó como na BeFilisti mo, sɛ̌ vwɔ mɛ gwa ye jwɛɛnɛn, marak a vo a yɛ vwɔ, a tɔk viri gwɛ yi e wal mɛ wɛt. Dagwi Darwey a nɔng ɛn gbɔng wɛng tuk hane mo. BeIsrayɛl ba toyo hɛn vɔk na Ɛlazar, na be wɔ̀ hashe pyɛ́ comô vane de ba mɔbɔs. 

11  Wo netat e ji besuga betat o yɛ a Shama Age yi e Harar. BeFilisti ba tula hɛn e Lehi, e kwɔn de cap shila ya sé ɛ. BeIsrayɛl ba tele yi e nuyel mɛn, 

12  ko Shama a tumal e tê cap o, na a bin dul yɛ, a mɔbɔs BeFilisti. Dagwi Darwey a nɔng ɛn gbɔng wɛng tuk hane mo. 

13  Tuhak, lɛs na jeng bwal, bemat betat e ji besuga kuru batat ba gyirik vɔk e fwarâ Adulam wɔ na Davit. A sè e jeng de regyɛng BeFilisti ba tɛ̀ dura e nɛk Rɛfayim. 

14  E jeng yane Davit a sè e kwɔ̂n dal, ko BeFilisti behak ba sè e Bet-Lɛhɛm. 

15  Davit a hwo wok cwey lɔ, ko a ye, “Wa a rɔda wɔ̀ sɛ̀ a me nshî sɔ yi e hwes bagat na rwi repomô Bet-Lɛhɛm ɛ?” 

16  -

17  Bekaan como vane mo betat ba ta e tê bǔk comô BeFilisti, ba wɔ̀ vo nshi e hwes o, ba vey nɔ̂ng Davit. Ko a kyɛm a sɔ nɛ wɛt, a ye, “Dagwi Darwey a ró mɛ̀, ma rɔda sɔ nshi nemo de bemat ba ye waa à neken mɛn wɛt!” Yaga ano, a sɔ nɛ wɛt, ko a shusha nɛ e vwel, nɔrɔ̂ pyɛ̂ sɔ vɔk na Dagwi Darwey. Gbɔng pyɛ́ de besuga betat vane ba ra à yane. 

18  Abishai, gwà Yowap de neng mɛn à Zɛruya, a sè mwât nuyêl besugâ como vane kuru batat. A jut bara mɛ, a mɔbɔs mɛ bemat repugu mɛ naga betat (

300  ). Yi ano de a sɛ̀ a tó mɛ za e ji bemat kuru batat o. 

19  Yɛ a dal bemat vane kuru batat na za, yaga ano, de a tɛ́ ɛ wo nuyel mɛn, ko a de wul berey o vere betat wɛt. 

20  Bɛnaya Yɛhɔyada yi e Kapsɛyɛl a sè kaan como arɔng, a ra pyɛ́ pyak na yey ting. A mɔbɔs bekaan besugâ comô BeMowap beba. Tuhak de nemuk fwala na rop sede wút, a wɔ̀ yel e ji vɔng fwara, a vɛ̌ mɔrɔ gukum e hwomo. 

21  A to mɔrɔ WoMisra hwak de a sé hwɔk, womo de a vɔk bara, yɛ pyɛ mɛ a vɔk gwele zɔng, ko a wɔ̀ hwo e ra yɛ, a kabra bara mɛ mo, ko a mɔrɔ hɛ na wɛ. 

22  Pyɛ́ de Bɛnaya a ra à yane, ko a sɛ̀ mɛ za e ji besuga vane kuru batat. 

23  A dal vane kuru batat, ko a de wul berey o vere wɛt. Davit kwong a tɛ̀ ɛ a sè wo nuyêl bemât gyeng mɛ. 

24  Behak e ji besuga kuru batat o vɛ à: Asahɛl gwà Yowap Elhanan Dodo yi e Bet-Lɛhɛm 

25  Shama tanga Ɛlika yi e Harot 

26  Heles yi e Pɛlɛt Ira Ikɛsh yi e Tekowa 

27  Abiyɛzɛr yi e Anatot Mɛbunai yi e Husha 

28  Zalmɔn yi e Ahowa Maharai yi e Netofa 

29  Hɛlɛp Baana yi e Netofa Itayi Ribai yi e Gibeya e vwêl yerê Bɛnyamin 

30  Bɛnaya yi e Piratɔn Hidai yi e benɛk bagat na Gaash 

31  Abi-Albon yi e Araba Azmavɛt yi e Bahurim 

32  Eliyaba yi e Shaalbɔn nèy Yashɛn 

33  Yɔnatan Shama yi e Harar Ahiyam Sharar yi e Harar Ɛlifɛlɛt Ahasbai yi e Maaka 

34  Ɛliyam Ahitɔfɛl yi e Gilo 

35  Hɛzrɔ yi e Karmɛl Parai yi e Arap 

36  Igal Natan yi e Zoba Bani yi e Gat 

37  Zɛlɛk yi e Amɔn Naharai yi e Bɛɛrɔt, mwât vɔk pyɛ̂ comô Yowap 

38  Ira na Garep yi e Yatir Uriya WoHiti 

39  Mwa besugâ como vane mo ba sé kuru batat na vɛ betaama.

