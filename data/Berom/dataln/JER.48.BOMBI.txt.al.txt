1  Pyɛ de Dagwi Darwey, Da Jey Mwa, Dagwi Israyɛl a ha e ra Mowap a yemo: “Gawey e ra bemat Nebo, ba ga wey na repomo mɛn! Ba ga tɛ̀ a Kiriyatayim rekyen, ba ga re rɛ na como, ba ga gangas kwɔn dal mɛn, ko ba ga tɛ̀ a bemat o rekyen. 

2  Nerey Mowap na ga tala hɛn, vê repugu ba sé yóng a Hɛshbɔn neves. ‘Tik wot wɔ̀ dul rɛ nà se yere bemat jey!’ Hwo repomo Madmɛn, hwà wɛro yuu, bemat como bê kwey e hwo. 

3  Bemat Hɔrɔnayim be dak sekun be tē, ‘Como vyes! Gbɔng gawey!’ 

4  Ba ga wey na Mowap, wet betong na sesin nèy mɛn. 

5  Wok in lwɛ́lɛ vos yey mɛn, yɛn e turus vɔk e Luhit, yɛn e gyiris vɔk e Hɔrɔnayim, yɛn e wokos sesin reyɔm na rezot mɛn. 

6  Yɛn a ye: ‘Dari hin dey, yaga neken min! Dari hin sede madung e hey gbingiring!’ 

7  À Mowap, hwà tɛ̀ gap mo e ra reto mo, na yas mo, ko di a remo, hwo mwa bê re o na como. Dagwi mo Kɛmɔsh ê kyè vɔk e de sesam, mwa na bepiris mɛ, na begwɔ̀m mɛ. 

8  Wo wey ê yel e kahɛ pomo, ko vit a hinde hê dal. Bê lashe nɛk ko bê wey na tyɛl arɔng. Me Dagwi Darwey ma ha ano. 

9  Bere hin nevwashe e hiri Mowap, na yin wey na wɛ. Bê hala bapomo wɛ e barin, ko vit a mwat de ê to sangal e hwomo. 

10  Wo gawey à mwat de e ra fwom Dagwi Darwey na yey mɛ mwa wɛt! Wo gawey a mwat de e tik wal mɛ nà lusha nemi!” Ba ga wey na bagbɔng bapomo Mowap 

11  Dagwi Darwey a ye, “Sevwel Mowap sa ga dopse sangal tyang, ko ba ga sang kyè na se vɔk e de sesam wɛt. Sa se sede nshi anap de ba tik nɛ na ne sangal yaang zɔng, ko ba sǎ e de shusha nɛ yi e fùs gwomo vɔk e gworo wɛt. Netâ nɛ na ga gwɛ̌ hɛn wɛt, ko na ta e nu sede remo de ná sè yimo susu mo zɔng. 

12  “Yaga ano, jeng ye kyè vey de mê tomo bemat na be losho Mowap sede nshi anap. Bê lusha bètus nshi anap o ko be mɔbɔs vɛ cɛk o cɛk o. 

13  Ko a rɔda se a BeMowap o pyɛ rekyen na dagwi mɛn Kɛmɔsh, tyɛng sede remo de á se a BeIsrayɛl pyɛ rekyen na Bet-Ɛl, kwɔn bedagwi beduk de yɛn a tɛ̀ gap mɛn e ra yɛn. 

14  “À yin beras Mowap, yaga sɛ́ de yin e tē yin a sé besuga, bemat yey ting de ba ga mara hin na como wɛt ɛ? 

15  Ba ga wey na Mowap na bagbɔng bapomo mɛ mwa, ba ga mɔbɔs na wal bewen mɛn de ba dal na nerat mwa. Me Gbɔng Gwɔ̀m de reza hom à Dagwi Darwey, Da Jey Mwa ma ha ano. 

16  Gawey Mowap he kyè vey pom, ko bê wey na vwel o dey-dey. 

17  Ra in sesin hɛ, mwa yin yére bemat vwarâ hɛ, na mwa yin de yin a tɔk reza de ha vɔk. Yɛ in, ‘Ba ga gang negwɔm hɛ de ha vɔk reto sizɔng, gbɔng nerat hɛ, na gwele negwɔm de gwa ga kwɔrɔ hɛ!’ 

18  Yin de yin a sangal e Dibon, gyirik hin yi e kwɔn nerey min, na yin sangal e vwel, e ji búm. Mwat wey na Mowap a ga pom, ko a ga gangas kwɔn dal min. 

19  À yin de yin a sangal e Arower, tumal hin e gwong na yin gyeng! Rangal hin vemo de ba sé tele, rangal hin hɛn pyɛ de ya té. 

20  Mowap wa ga gaba, wa ga tɛ́ ɛ pyɛ rekyen, tosho hin wɛ, dak in sekun! Ha in a Rɔt Arnɔn, ba ga wey na Mowap! 

21  “Shɔt ya ga hwo e ra bapomo vwel tas e rahwol — vɛ à Hɔlɔn, na Yaza, tanga Mefat, 

22  na Dibon, na Nebo, tanga Bet-Diblatayim, 

23  Kiriyatayim, na Bet-Gamul, tanga Bet-Meyɔn, 

24  Kɛriyɔt na Bɔsra. Shɔt ya ga hwo e ra mwa bapomo Mowap, vê bagat na vê yikyik. 

25  Ba ga bugut gbɔng gap Mowap, ba ga wey na reto wɛ. Me Dagwi Darwey ma ha ano.” Mowap wa rɔda tɛ́ ɛ pyɛ byɛs 

26  Dagwi Darwey a ye, “Tɛ̀ in Mowap wo feng siring, yaga wa ga sogo a me nehywɛ. Mowap wô biring e ra hwɔs wɛ, ko bemat bê shɛgɛsh wɛ. 

27  À Mowap, hwó bare na remo de hwá shɛgɛsh BeIsrayɛl a? Hwá teshe na yɛn sede ba ga vos ɛn na regyɛng begbik, ko kayɛ jeng de hwó ha e ra yɛn, hwó rugum to mo! 

28  “À yin bemat sangal e Mowap! Nusu hin e bapomo na yin wɔ sangal e bevwak beta. Sè in sede bebɔp de ba tɛsɛ barɛngɛ mɛn e bahagat vwɛngɛ. 

29  Wot a ga dak kaa Mowap, de wó dak kaa tyɔng wɛt — na reha tos to, na kaa ves tanga netset, yey wɛ ya ga tɛ́ ɛ gbarak na neves. 

30  Me Dagwi Darwey ma tɔk tôs to mɛ, dak kaa mɛ ha sé bɔs zɔng, tomong mɛ ba sé bɔs zɔng. 

31  Yaga ano, me dak sekun yaga Mowap, me tosho yaga kawɛ WoMowap, me ra sesin yaga bemat Kir-Heres. 

32  Mê tosho yaga tin anap Sibma, hê dal hemo de mê ra yaga bemat Yazɛr. Nelang mo nà ga ye dɔ a gworep, nà ga pere wɔ wul Yazɛr. Ko di wo wey a ga hwo, e ra nèy mo naswigi, na nèy anap mo arɔng. 

33  Ba ga sey ɛ yey pyɛng na seshɛgɛsh mo, yi e sevwel Mowap de sa vɔk pyɛ́ shɛrɛk. Ma ga dul nshi anap yi e kwɔn piri mo, vit a mwat de e farang nɛ na yey pyɛng, lwɛ́lɛ de be ra gwa sé gwo yey pyɛng wɛt. 

34  “Bemat Hɛshbɔn na Ɛlɛyalɛ ba dak sekun, ko ba tɔk wok hɛ yikyik e Yahas, bemat Zowar ba tɔk wok hɛ, ko ha wɔ́ vɔk e Hɔrɔnayim na Eglat Shɛlishiya arɔng. Ko nshi kerɔt Nimrim na pere wɔ hworok. 

35  Mê ro BeMowap nà nɔngɔs nɔrɔ yas de be yɛt e nekwɔn re fongol mɛn ne rahwol, na yi na nása nɔrɔ yas de be yɛt vɔk na bedagwi mɛn arɔng. Me Dagwi Darwey ma ha ano. 

36  “Ano de yey hom ye lashe hɛ yaga Mowap tanga bemat Kir-Heres, sede mwat de e ra lwɛlɛ sesin na yǔye, yaga kayɛ pyɛ de yɛn a vɔk ya ga kyè vit. 

37  Mwa hɛn ba ga wula bato mɛn, ko ba ga yɛt setot negyɛk mɛn arɔng. Mwa hɛn ba ga kyě jɔs vɔ mɛn na neba, ko kawɛ e ji mɛn a tɛ̀ rugu sesin. 

38  Vit a pyɛ de be di e ra tɛt beduk Mowap na e bemajey-jɔgɔ mɛn, sɛ̌ bemat sesin zɔng, yaga ma ga mɔrɔ Mowap sede fus de mwat hwak e simo wɛ wɛt. 

39  Ba ga shara Mowap! Dak in sekun! Mowap wa ga tɛ́ ɛ pyɛ rekyen, wa ga tɛ́ ɛ barin, ko mwa yére bemat jey de ya rɔnɔ wɛ be shɛgɛsh wɛ. Me Dagwi Darwey ma ha ano.” Shɔt Dagwi Darwey e ra Mowap 

40  Dagwi Darwey a ye: “Di, hwak ê yi na yol sede kim, ko ê shara bafabak mɛ e ra Mowap. 

41  Bê re bapomo mo e como, ko be sey ɛ nekwɔn dal mɛn. E tuk o, neyey bemat como Mowap nê se sede ne hwā de e rus tɔ́. 

42  Bê wey na Mowap, wô to se yere bemat wɛt, yaga wa sogo a Dagwi Darwey nehywɛ. 

43  Bengyip, na bavɔng tanga sòro ba sé gyeng in, à yin BeMowap! Me Dagwi Darwey ma ha ano. 

44  Kawɛ mwat de a tele a bengyip o, ê gaba e revɔng o, ko kawɛ mwat de a nu ɛ e revɔng o, ko soro wô vo ɛ shing! Yaga mê vey na pyɛ́ yemo e ra Mowap, e shey de mê tabak hɛn. Me Dagwi Darwey ma ha ano. 

45  E necam Hɛshbɔn, bemât tele yi e vwel mɛn bê sangal ɛ gbɛrɛk, yaga kya ha ga nusu yi e Hɛshbɔn, lem kya yi e lɔ Sihɔn. Ha ga rangas berahwol Mowap sede tili wɛ, na beraku wɛ sede pɛt vê sogo nehywɛ. 

46  Gawey e ra hwo, à Mowap, Bemat Kɛmɔsh ba ga wey, yaga ba ga hashe bewen min sede bemat ngyang, ko behwong min e sesam. 

47  Mwa ano, mê to toyo a Mowap na nerat wɛ, e jeng de ye kyè vey. Me Dagwi Darwey ma ha ano.” Talâ shɔt e ra Mowap a yemo.

