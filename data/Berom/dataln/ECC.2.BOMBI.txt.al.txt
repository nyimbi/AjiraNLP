1  Ma ye, “Mê wok a to hom neta, na me tɔk e sɛ́ de ye nɔng yey pyɛng arɛt?” 

2  Ma yâng shɛgɛsh a lolong, ko wok neta né gwɛ pyɛ ryat wɛt. 

3  Ma tɛ̀ to hom e sɔ̂ nshi anap, ma wɔ̀ wul kwɔn hak; ma ra ano na me tɔk netsitsɛng tanga netɔn. Me bare e yey hom gwong rwat a gwomo de bemat be sangal e jey kepɔlɔ neken mɛn. 

4  Ma ra gbɔng tomong, ma lɔk a to hom nelɔ, ko ma tus batîn anap, 

5  ma how bɛ̌, ma yong nekwɔn sɔ gul ko ma tus ɛ mwa yerê nèy cɔ́gɔt. 

6  Ma yong bekadung yaga tɛsɛ nshi e batin cɔ́gɔt o. 

7  Ma sey besam beras na beha, ma vɔk nèy besam de ba tɔs e lɔ hom, ma to vɔk yas pyak de ya dal ye kawɛ mwat de a ga sangal e Yɛrusalɛm gyam me. 

8  Ma tula a to hom dyam pyɛng na dyam shinang yi e bak bavwêl negwɔm hom, ma vɔk bemat ra a me lwɛlɛ beras na beha, ma vɔk bejɛn-beha de rwas ê mara ɛ yis. 

9  Ano ma tɛ̀ nerey, ma dal vemo de ba kana sè e Yɛrusalɛm, netsitsɛng hom na gas ɛn na me wɛt. 

10  Ko kayɛ pyɛ de yey hom ya simo ma nɔng yɛ, ma ro a neken hom na wok neta wɛt, yey hom ya pɛngɛ na mwa fwom de ma ra, pyɔlɔ hom à yane. 

11  Ma bare na mwa pyɛ́ de ma ga ra na mwa fwom de ma sɔ reyɔ̂m ra mo, ko mwin, a sé yapyi, na rô gul zɔng, vit a gwɛɛ e jey mwa. 

12  Ma sangal na me bare e ra netsitsɛng, na lolong tanga netɔn, ko ma di, mwat de ê tut e negwɔm ê raa pyɛ de begbɔng begwɔ̀m de ba tanga ra gyam yɛ. 

13  E bama mo mwa, ma tɔk netsitsɛng na dal netɔn, sede remo de negbey na dal lwil. 

14  Mwat netsitsɛng a tɔk pyɛ de e ra, ko tɔn a sé buu a hɛ, ko pyɛ jining yê sɛ ɛn mwa. 

15  Ma yâng to hom, pyɛ de yé sɛ̀ tɔn, e yɛ yé sɛ̀ me arɔng ko sɛ́ à pyɛ ryat de ma vɔk yaga netsitsɛng hom o arɛt? Ma ye, hemo arɔng ha sé yapyi. 

16  Be ye bam a mwât netsitsɛng na tɔn vɔk e jeng cak, ko mwa yɛn beba ba rɔda ba ye bam na yɛn e nepɔlɔ de ne kyè vey. Sede remo de mwât netsitsɛng e ku, a sé tyɛng ano na tɔn. 

17  Yaga ano, neken na sé pyɛ na me wɛt, mwa fwom de be ra e jey gwa vey a me na pyɛ cak wɛt, yaga a sé yapyi na rô gul zɔng. Fwôm jamâ nerey gwa sé yapyi 

18  Ma di kayɛ pyɛ de ma sɔ reyɔm e ra yɛ e jey, vit a pyɔlɔ de mê sɛ̀, mê tik a mwat de ê re nedanelɔ hom, 

19  ko ma tɔk wɛt kɛ mwat de ê re nedanelɔ hom ê sè wo netsitsɛng kɛ tɔn ayi. Ê vɔk negwɔm e ra pyɛ́ mwa, de ma ra fwom na netsitsɛng hom e jey. Hemo arɔng ha sé yapyi. 

20  Ano ma pat yey e ra fwom mwa de ma ga ra e jey. 

21  Behak a bemat ba sé de be ra fwom na netsitsɛng na tɔk tanga sekwɛl, ko be tik a mwat hwak netâ pyɛ́ de a ra fwom o wɛt, hemo arɔng ha sé yapyi, gbɔng pyɛ vyes. 

22  E sé de mwat ê sɛ̀ na mwa fwom de a pɛngɛ ra mo e jey ɛ? 

23  Nepɔlɔ mɛ mwa na sila na sɔ̂ zot na bɔrɔk yey e ra fwom, naturuk a sɛ̀ yêy dyɛngɛ wɛt. Hemo arɔng ha sé yapyi. 

24  Vit a pyɛ de ya dal a mwat na nerat, a re pyɛ́, a sɔ pyɛ̂ sɔ na a wok a neken mɛ netâ long mɛ, yé a pyɛ de Dagwi a simo a wot, 

25  yaga sana yɛ, wa e re pyɛ́ na a sɛ̀ netâ sangal fwom mɛ ɛ? 

26  Na mwat de a pɛngɛ a Dagwi yey, e gwɛsɛ a yɛ netsitsɛng na tɔk tanga yey pyɛng, ko tɔn e pɛngɛ hɛ e de râ fwom tula yas na a nɔng mwat de a pɛngɛ a Dagwi yey. Hemo arɔng ha sé yapyi na rô gul zɔng.

