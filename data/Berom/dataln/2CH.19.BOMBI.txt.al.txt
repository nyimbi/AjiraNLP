1  Gbɔng Gwɔ̀m Yɛhɔshafat WoYuda a toyo vey e lɔ mɛ e Yɛrusalɛm tyang. 

2  Yehu Hanani, mwât bɛrɛng a wɔ̀ man na yɛ, ko a yang ɛ, “Hwà di a sé naka na be wɔ̀ sɛlɛ bemat beves, kɛ be tɛ̀ yey na vemo de ba kyɛ́ ɛn Dagwi Darwey a? Shôm Dagwi Darwey ya ga hwo e ra hwo yaga pyɛ de hwà ra. 

3  Mwa ano, hwà ga ra pyɛ cak de ya sé ryat, yaga hwà ga wey na sesêk Ashera, ci hwā mo, yi e vwel o, ko hwà ga tɛ̀ yey mo na hwo jama Dagwi.” Pyɛ́ ryat de Yɛhɔshafat a ra 

4  Yɛhɔshafat a sangal e Yɛrusalɛm, ko a kyě kyè e bɛrɛng bemat mɛ yi e Bɛɛr-Sheba vɔk e berahwôl Ɛfrayim, na a toyo na yɛn vey na Dagwi Darwey, Dagwi bedabeda mɛn. 

5  A tɛ̀sɛ bemât shɔt e vwel o, e mwa bapomo Yuda de ba gwɔrɔ na jwa. 

6  Ko a tâng bemât shɔt o, “Tē in naka na pyɛ́ de yin e ra, a remo de yin e ra shɔt o na retô mwasi wɛt, ko e ji reza Dagwi Darwey de e sè tanga yin e jeng yɛrɛ̂ shɔt. 

7  Yaga ano, tik na yin e vɔk bengyip Dagwi Darwey, tē in naka na pyɛ́ de yin e ra, yaga Dagwi Darwey, Dagwi mot e niri na neves wɛt, kɛ simô to, kɛ serês pyɛ̂ bang nu.” 

8  Ano arɔng, Yɛhɔshafat a tɛ̀ behak e ji BeLevi, na bepiris tanga bedâ ruhup BeIsrayɛl be ragas shɔ̂t gyili badu Dagwi Darwey, tanga yê pyɛ́ de ye kyě té e tê bemat. Yɛn a sangal e Yɛrusalɛm. 

9  Ko a nɔng ɛn nu hemo: “Pyɛ de yin ê ra na bengyip Dagwi Darwey, na tsak o, na yey min mwa à yemo: 

10  Kayɛ jeng de begwa min yi e kahɛ pomo ba vey a yin na shɔt ye loshô nemi, kɛ ye gyili redu, kɛ ye kyɛ́ ɛ nà gyeng nu de ba nɔng, tik na yin a misang a yɛn na nehywɛ, yerê negwɔn de yɛn ê dura e jeng shɔt o, yaga na yɛn a kwon ra pyɛ de ya sé renɛn e nuyêl Dagwi Darwey wɛt. Yaga ka sede yin a ra ano, ko yin na begwa min mwa yin ê di rezot na shôm Dagwi Darwey de yê hwo e ra yin. Ra in fwom min naka ko nɛn hak hê sɛ̀ in wɛt. 

11  Di in, Amariya, gbɔng piris ê vɔk reto e ra yin e ra kayɛ shɔt de ya ra hâ Dagwi, ko Zɛbadya Ishmayɛl, gwɔmna Yuda ê vɔk reto e ra kayɛ shɔt e tê bemat. BeLevi bê sè bemât fwôm duk shɔt. Vɔk in yey ting, ra in pyɛ́ de ba misang hin, ko Dagwi Darwey ê gyeng vê tsak o!”

