1  Tik na yin a re nuyel na tɛ̂ yey na bemín e gwong de begwa be tɛ̀ yey na bemɛn. 

2  Yin ye bam nà seres bekɛnɛt e nelɔ min wɛt. Yi e gwong gwomo, behak ba ga seres betom-lagwi sana tɔ́k mɛn. 

3  Bàre hin na vemo de ba sé e lɔ̂ ngyang, sede yin a sé e dem hining tanga yɛn. Bàre hin na vemo de be teshe na yɛn naka wɛt, sede be teshe na yin tyɛng sede yɛn arɔng. 

4  Tik na mwa bemat be jut weneng he sè pyɛ ryey o, na kawɛ mwat a gyeng weneng mɛ naka. Yaga Dagwi a rɔda ra a vemo de be ra nejwang shɔt. 

5  Negwɔn min ne kwon sè yerê ne tɛ̂ yey na dyām wɛt, ko tik na pyɛ de yin a vɔk ye vey a yin. Yaga Dagwi a ye, “Ma rɔda sang hàla hwo, kɛ me ye waa a hwo ko tyɔng wɛt.” 

6  Yaga ano, tik na wot a vɔk yey ting, na wot a ye, “E Dagwi de a sé wo sɛlɛ hom; ma rɔda vɔk bengyip wɛt. Mwasi a tɔk ra a me sɛ́ arɛt?” 

7  Bàre hin na bemât nuyel min de bá kana ha a yin hâ Dagwi. Bàre hin na yerê sangal mɛn e ji neken nemo vɔk e reku mɛn, na yin a masa hɛn e gwong de yɛn á sey tsak o na Dagwi arɔng. 

8  Yɛsu Kristi a sé tyɛng yunung sede á sè nayos, ko e ba sè tyɛng ano nesheneshey. 

9  Yin kwon simo na be doyo yey min na nedirî bása detidetu de yin á kana tɔ́k in na nɛ wɛt. A sé naka na a sé e nerat de Dagwi e dura a wot de ne gwɛ̌ a neyey min gap, ko a sè e badu e ra pyɛ̂ re wɛt. Badu mo be tɔk sɛlɛ vemo de be raa vɛ wɛt. 

10  Wot a vɔk gàgbang rangâs yas vɔk na Dagwi. Ko bepiris, de be ra fwom e buk mɛ, yɛn a vɔk reto na be re pyɛ́ de be nása e ra gàgbang rangas wane mo wɛt. 

11  Darwey bepiris o e vɛ̀sɛ na nemî yas e ji Duk Jɛrɛ Wo Jɛrɛ, e nása nɛ yaga banɛ̂n bemat. Ko be rangas babêk yas o e bamâ bǔk bemat. 

12  Pyɛ ma yemo de ya tɛ̀, Yɛsu á ku e bamâ repomo arɔng, yaga na a bin kus bemat jɛrɛ yi e banɛn mɛn na nemi mɛ. 

13  Yaga ano, tik na wot a wɔ́ na yɛ e bamâ bǔk o, na wot a wuna hot na yɛ e ji rekyên reku mɛ mo. 

14  Yaga e ngamo e jey, wot a vɔk repomo remot de rê nàra gbak-gbak wɛt, ko wot a sé jāma repomo de ra rɔngɔl nà vey e ngyen. 

15  Ano kwong, tik na wot a dopse somo Dagwi yi na Yɛsu; ko somo mot hemo mo ha rɔda sè sede nɔrɔ̂ yas de be yɛt vɔk na Dagwi. Somo mot o he yís e nenu mot de wot e ha a bemat mɛ̀ wɛshɛrɛk e ra reza mɛ. 

16  Yin ye bam nà ra pyɛ́ ryat wɛt, na yin a to gas pyɛ́ de yin a vɔk na behak. E yerê nenɔrɔ ma nane de ne pɛngɛ a Dagwi yey. 

17  Gyéng in hâ bemât nuyel min, na yin a ra pyɛ́ de be ha a yin. Yɛn a sé belek min, yaga ba rɔda tɛ̀ ɛn, na yɛn a ha a Dagwi neyɛnɛ̂ pyɛ́ de yɛn a ga ra yaga yin. Ka sede yin e gyeng há mɛn, ko yɛn a rɔda ra fwom o na yey pyɛng. Ka sede yin e gyeng hɛ wɛt, ko yɛn ê ra gwɛ na lashê yey. Ko pyɛ́ yemo ya rɔda vɔk a yin sɛlɛ hak wɛt. 

18  Ré in nuyel na râ won yaga wot. Wot a tɔk tsɛng-tsɛng, neyey mot na gang ot na shɔt wɛt, yaga wot e simo na wot a ra pyɛ́ de ya sé tyɛng e kayɛ jeng. 

19  Ko ma to sé shonong e ra yin sizɔng wɔgɔ, rá in won yaga me, yaga na Dagwi a toyo na me vey na yin dey-dey. Tɛ̂ nerat 

20  Me ra won na Dagwi de e tɛ̀sɛ neyey bemat ne dyɛng. Yɛ a sene Darwey mot Yɛsu yi e reku, yɛ de a sé Gbɔng Lwek Vyēl yi na nemi mɛ de a shushu e jeng reku mɛ. A sé e nemî Yɛsu mo de Dagwi a ra mɛ̀ fwom e jeng de a wuna hɛ tanga wot na sira gbak-gbak. 

21  Me ra won na Dagwi, na a nɔng in kayɛ pyɛ de ya sé ryat, yaga na yin a bin ra pyɛ́ de yɛ e simo. Tik na a ra fwom e neyey mot yi na Yɛsu Kristi, yaga na negwɔn mot ne jam a yɛ. Tik na Yɛsu Kristi mo a vɔk gbɔng nerey neshey gbak-gbak! Ano. Neha ne yɛnɛ mo 

22  À begwa, ma sé shonong e ra yin, na yin a niri e de wet betong na há hemo de he gwɛ̌ a yin gap. A sé bwok-rwang bwit o zɔng de ma ga jɛk a yin. 

23  Me simo na yin a tɔk, ba ga hàla gwa mot Timotawus yi e ngyang. Ka sede a tānga vey, ko ma rɔda ba vɔk ɛ vey e hane e jeng de me kyè vey di in. 

24  Tang în mwa bemât nuyel min tanga mwa bemât Dagwi show. Besa mot vê Italya be tang in show arɔng. 

25  Tik na Dagwi a dura a yin mwa nerat mɛ.

