1  Somo hin Dagwi Darwey! Vê wɛng a vemo de be sap Dagwi Darwey, vemo de ba vɔk yey pyɛng sizɔng e gyêng badu mɛ! 

2  Yére mɛ yê vɔk reto e vwel o, yaga Dagwi Darwey ê tɛ̀ a vemo de ba sé tɛk nerat. 

3  Belɔ mɛn bê vɔk yas pyak, bê sè bedaberey, ko bemat bê bare na tomong rat mɛn nesheneshey. 

4  Yɛn ê sè a vemo de ba sé tɛk negbey de ne nɛp e lwil. Yɛn a sé berat, vê nemwishish, vê gâs badu e tē. 

5  Kayɛ pyɛ yê se naka a vemo de be viri vɔ e de nɔngɔs hwɔpɔ, vemo de be ra byɛ na tsak o. 

6  Vit a pyɛ de yê dikta bemat berat, bemat bê bare na yɛn kayɛ jeng. 

7  Yɛn ê wok bengyip reha reves wɛt, yey mɛn ya sé ting, bê tɛ̀ gap mɛn e ra Dagwi Darwey. 

8  Yey mɛn yê dyɛng, bê vo bengyip wɛt, e yɛnɛ mo, bê di wɛng e ra vê repugu mɛn. 

9  Yɛn ê nɔ̂ng bepɛng washak, ko bemat bê bare na tomong rat mɛn nesheneshey. Yɛn ê vɔk reto, bê nɔ́ng ɛn nerey. 

10  Vê neves bê di ano, bê tɛ̀ shom, bê roros yìn, ê yang ɛn kpɔrɔk. Cwey pyɛ́ de yɛn e simo, yê tɛ́ ɛ yapyi.

