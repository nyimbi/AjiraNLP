1  Lagwi wó dura gbɔng nerêy Dagwi kyɛrɛng, gwi, pwɛl na netangacɛn ba sé fwôm vwɔ mɛ. 

2  Hemo a gasi e ra hemo he ha e ra gbɔng nerey o, hemo a turuk e ra hemo he shara nɛ arɔng. 

3  Vit a tîn ha de be ha, vit a fwɔ de be wok; 

4  Mwa ano, yɛgɛt mɛn ye shara hɛ vɔk e mwa jey, be wok yɛ e neyɛnɛ̂ jey mwa. E hwomo e ji lagwi Dagwi a yong kwɔn yaga gwi. 

5  Gwo nusu sede rwâs gwel e bɔrɔs vey pom, gwo nusu sede mwât râ jɔgɔ de a vɔk cwey tele. 

6  Gwo pɛrɛ yi e bak lagwi wok, ko gwo gwɔsɔ wɔ̀ ta e yɛnɛ̂ wok. Vit a pyɛ de ye tik nà wok nevɛ̌t gwɛ. 

7  Basâ Dagwi Darwey ha sila gyat, he turu bemat e ji sangal mɛn. Hâ Dagwi Darwey ha sé pyɛ tɛ̂ gap, he nɔngɔs netsitsɛng na vemo de ba bidɛ tɔk. 

8  Badu Dagwi Darwey ba sila gyat, vemo de be gyenges vɛ be vɔk yey pyɛng. Badu Dagwi Darwey ba sé wɛshɛrɛk, be wuma a bemat bayis. 

9  Sâp Dagwi Darwey ha sé pyɛ ryat sizɔng, ha vɔk nerat kayɛ jeng. Badu de Dagwi Darwey e nɔng ba sé tsak o, ba sé cik mwa vɛ. 

10  Ba dal celes dyam shinang, ba dal shok na neta. 

11  À Dagwi Darwey, e badu mō de be hwɔtɔ a me betong, yi na gyengês vɛ, me sɛsɛm gbɔng pyɔlɔ. 

12  Wà de a tɔk neburu mɛ ɛ? Tɛ̀ me haalal yi e neburu gawey. 

13  Gyeng me yi e banɛ̂n garen, tik be vɔk reto e ra me wɛt. Ano mê se vit a nɛn, bê sɛ̀ me na nɛ̂n kyɛ́ me hwo wɛt. 

14  Tik na ha hom na bare hom he pɛngɛ a hwo yey. À Dagwi Darwey, hwà sé a me kwɔ̂n dal, hwó viri me!

