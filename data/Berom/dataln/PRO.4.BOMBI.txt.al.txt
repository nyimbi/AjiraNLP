1  Wok in à nèy hom, basâ me da min, ko yin tɛ̀ nehywɛ na yin vɔk tɔk, 

2  ma ga nɔng in basa de ha sé naka, yin kwon ye bam à hɛ wɛt. 

3  Jeng de ma sè hwêy-wen sɛl na da hom, mɛrɛk à me, yêy neng hom, 

4  da hom á basa a me, á yang me: Vɔk neha nemo gak e yey mo, gyeng badu hom na hwo sangal tyang. 

5  Hwo ye bam na hwo ye rɛng yi e neha hom wɛt, sɛ̀ netsitsɛng, sɛ̀ tɔ̂k pyɛ́. 

6  Hwo ye bam à netsitsɛng wɛt, nê bɛrɛng hwo, tɛ̀ yey na nɛ, ko nê gyenges hwo. 

7  Susû netsitsɛng à hemo, sɛ̀ netsitsɛng, ko e ra kayɛ pyɛ de hwà sɛ̀, sɛ̀ tɔk. 

8  Tɛ̀ dyām zik, ko nê gwɛ a hwo nerey, nê tɛ̀ a hwo gbɔng nerey. 

9  Nê tɔrɔ hwo e rato na gyisâk cúyu rwat, na zɛrɛ kpin. Gwong rwat na gwong vwes 

10  À hwey hom, wet betong ko hwo sey neha hom, na neshey neken mo ne bin gwɛ̌ hɛn. 

11  Ma ga basa a hwo gwong netsitsɛng, ma ga kyè na hwo e begwong berat. 

12  Jeng de hwó kyè, vit a pyɛ de yê gana hwo e gwong, ko sede hwó tele, hwô tiri bwol wɛt. 

13  Kaba gak pyɛ de hwà masa, hwo tik yɛ ye kwey wɛt, gyeng yɛ, e yɛ̀ a neken mo. 

14  Hwo raa gwong bemat beves wɛt, ko hwo raa nekyɔ̌n mɛn wɛt. 

15  Kyɛ́ o nɛ̀, hwo kyè e nɛ̀ wɛt, doyo yi e pyɛ́ vyes, hwo tɛ̀ nehywɛ mo na yɛ̄ wɛt. 

16  Bemat beves be tɔk wɔ nevwa wɛt sɛ̌ yɛn a tanga ra pyɛ vyes, be ro a bayis mɛn nevwa sɛ̌ ba mǎ mwat hwak. 

17  Pyɛ̂ re de yɛn e re be sɛ̀ yɛ e gwong râ neves, nshî anap de be sɔ, be sɛ̀ nɛ na yol. 

18  Ko gwong bemat berat gwa sé sede zang-gwi gasi, gwo gwɛsɛ negbey sɛ̌ gwa ye wɛshɛrɛk. 

19  Gwong bemat beves gwa sé sede lwil típit, yɛn e tɔk e ra sɛ́ de be tiri ɛ bwol wɛt. 

20  À hwey hom, tɛ̀ nehywɛ na neha hom, tē naka na pyɛ́ de ma ha. 

21  Hwo tik yɛ ye kwey a hwo wɛt, bare na yɛ e ji yey mo, 

22  yaga ya sé neken na womo de a sɛ̀ yɛ̄, hwal yaga rebek mɛ mwa arɔng. 

23  Gyeng barê yey mō he dal kayɛ pyɛ, yi e ji hɛ de lel nshî neken na sɛ́. 

24  Tik neha de na sé gwɔrɔdɔk, ko hwo gas o na hâ nenu-neba yikyik. 

25  Tik bayis mō be bɛrɛng cik, hwo kyě wèyong wɛt. 

26  Tē naka na nekyɔ̌n mō, ano kayɛ pyɛ mō yê sè tyɛng. 

27  Hwo kyě doysa vɔk e yege kɛ mwɛlɛng wɛt, gyeng tó mo yi e pyɛ́ vyes.

