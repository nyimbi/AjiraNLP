1  Somo Dagwi Darwey, somo reza mɛ, somo hin hɛ à yin bemât fwom mɛ, 

2  yin de yin e nàra e lɔ mɛ, e nelalâ lɔ Dagwi mot. 

3  Somo Dagwi Darwey yaga a sé wo nerat! Ra in lwɛlɛ̂ somô reza mɛ na yóm, yaga ra sé pyɛ yey pyɛng! 

4  Dagwi Darwey a ga kasa Yakɔp yaga yɛ, Israyɛl sede pyɛ de a dal na nɔng yɛ nerey. 

5  Ma tɔk, Dagwi Darwey a sé wo nerey, Dagwi mot a dal mwa ci na reto. 

6  Mwa pyɛ de a simo e ra yɛ e lagwi na e jey, e berep na mwa e neciwil vɛ. 

7  E tɛ̀ bale be tut yi e yɛnɛ̂ jey, e tɛ̀ nedɛbɛt yaga rwak, e halsa gul yi e begban vɛ. 

8  A mɔbɔs nèy negel Misra, ne bemasi na ne ngyāma. 

9  A tomo pyɛ̂ dura bes na yê langat e ra Misra, e ra Farawo tanga mwa bemât fwom mɛ, 

10  A wey na yére bemât jey pyak, a mɔbɔs begbɔng begwɔ̀m tyɔng wɛt, 

11  Sihɔn, gbɔng gwɔ̀m BeAmɔr na Ɔk, gbɔng gwɔ̀m Bashan tanga mwa segwɔm yɛnɛ sevwêl Kanaan, 

12  a nɔng sevwel mɛn benap benap na bemat mɛ BeIsrayɛl. 

13  Dagwi Darwey, reza mo rê nára gbak-gbak, bê remo hwo e mwa nezamang. 

14  Dagwi Darwey ê ra a bemat mɛ shɔt, ê wok nemwishish bemât fwom mɛ. 

15  Pyɛ̂ sekwît bemât lwil yɛ a pyɛ de ba yong na dyam pyɛng, tanga shinang; yông vɔ bemasi. 

16  Ba vɔk nenu, be ha wɛt, ba vɔk bayis, be bɛrɛng wɛt, 

17  Ba vɔk betong, be wok wɛt, vit a hɛn na nesong. 

18  Vemo mwa de ba yong vɛ na mwa vemo de ba tɛ̀ gap na vɛ, bê tɛ́ ɛn sede yɛ. 

19  Somo Dagwi Darwey, à yin BeIsrayɛl, somo hin Dagwi Darwey à belɔ Aharon. 

20  Somo hin Dagwi Darwey, à yin BeLevi, yin de yin e sap Dagwi Darwey, somo hin hɛ; 

21  Somo hin Dagwi Darwey yi e Siyɔn, yɛ de a sé sangal e Yɛrusalɛm, Somo Dagwi Darwey.

