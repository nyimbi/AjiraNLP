1  Sede remo de wot a sé besâ fwôm Dagwi, wot e shonong e ra yin wɔgɔ, yin kwon jut nerat de Dagwi a dura a wot sede pyɛ cak kpɛɛ wɛt. 

2  Wok in há de Dagwi à ha: “Ma wok o e jeng de ma dura, me simo hwo; ko ma sɛlɛ hwo e tuk de ma sey neken mō.” Di in, jeng a yemo de Dagwi e dura a yin simo mɛ! Tuk a hemo de be sey neken min! 

3  Wot e simo na mwat hwak a sɛ̀ buru hak e ji fwom mot wɛt. Yaga ano, wot e ra pyɛ cak de ye tɛ̀ mwat hwak a ye bugurɛk wɛt. 

4  Ko wot e dura e kagwɛ gwong, wot a sé bemât fwôm Dagwi: Wot e niri sizɔng e ji reyɔm detidetu, e ji negbang, na e ji pyɛ́ de ye bɔrɔk hot. 

5  Bemat bá dakas hot, bá tɛ̀sɛ hot e ngyang, ko bá tɛ̀sɛ bemat be hwosom e ra wot. Wot á pɛngsɛl hot e de râ fwom, wot á pɔlɔs ywey, ko wot á wokos vyong arɔng. 

6  Wot e dura, wot a sé bemât fwôm Dagwi e gwông sangal mot de gwa sé jɛrɛ; wot e to dura ano yi na tɔ́k de wot a vɔk, yi na gwong de wot e niri, yi na nerat de wot e ra a bemat, yi na fwom de Gabik Jɛrɛ he ra yi na wot, tanga yi na gwong de gwa sé mwin de wot e tɛ̀ yey na bemat. 

7  Wot e dura ano yi na hâ rehâ tsak o tanga yi na retô Dagwi. Pyɛ̂ como mot ya sé ngan: Wot a sé cik e bayîs Dagwi; wot e ra fwom na pyɛ́ mo na vwɔ yege e de ragâs yol ko na vwɔ mwɛlɛng e de gyepes bato mot. 

8  Bé nɔng ot nerey, ko be byɛs hot; be ha há rat e ra wot, ko be ha há ves arɔng. Wot e ha tsak o, ko mwa ano, be bɛrɛng hot sede wot a sé bemât bɔs. 

9  Bemat ba tɔk ot, ko mwa ano, be ra sede ba tɔk ot wɛt; wot a sé sede wot ê ku, ko di, wot e re nuyel na neken. Be tabak hot, ko mwa ano, be mɔbɔs hot wɛt; 

10  wot a vɔk lashê yey, ko mwa ano, wot a vɔk yey pyɛng kayɛ jeng; wot a sé bepɛng, ko mwa ano, wot e tɛ̀sɛ bemat pyak be sè bedaberey; wot a vɔk pyɛ wɛt, ko mwa ano, wot a vɔk kayɛ pyɛ. 

11  À yin bemât Kɔrintɔs, wot a ga ha na yin washak, ko wot a ga wunta a yin yey mot pyot. 

12  Wot a vɔk pyɛ cak e ra yin e yey mot wɛt, ko e yin de yin a vɔk pyɛ cak e ra wot. 

13  Ma sé ha na yin, yin de yin a sé sede nèy hom, ma sé ra won wɔgɔ, wunta hin yey min vey na wot arɔng! Yin wuna hin na vé na sey tsak o wɛt 

14  Yin kwon man bato min na vemo de ba sé bemat-raa wɛt. Yaga e sɛ́ de ya wuna pyɛ de ya sé cik na yemo de ya sé cik wɛt arɛt? Kɛ e yerê nɛ̌ nesa de na rɔda sè e tê negbey na lwīl arɛt? 

15  E sɛ́ de yê tɛ̀ Kristi tanga gwɔ̀m cēng be sangal tyang na bemɛn arɛt? E sɛ́ de ya sé e tê mwat de a sé mwat-raa tanga mwat de a sé mwat-raa wɛt arɛt? 

16  E sɛ́ de ya wuna duk de Dagwi e sangsal ɛ̀ tanga cī arɛt? Yaga e wot vɛ de wot a sé duk de Dagwi wo neken e sangsal ɛ̀ mo. Sede remo de Dagwi pyɛ mɛ à ye, “Ma rɔda sangal tanga yɛn, na me kyě kyè e tē mɛn; ma rɔda sè Dagwi mɛn, ko yɛn a rɔda sè bemat hom.” 

17  Yaga ano, Darwey e tē, “Nusu hin yi e tē mɛn, na yin a sè detu na yɛn. Ra pyɛ cak de ya sé ligis wɛt, ko ma rɔda sey in na vɔ ba. 

18  Ma rɔda sè Da min, ko yin a rɔda sè nèy bewen na nèy behwong hom. Darwey Wo Retô Mwa e tē ano.”

