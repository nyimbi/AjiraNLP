1  Gwong de ba gas a BeIsrayɛl sevwêl Kanaan e rwa Rɔt Yɔrdan a gwomo: A sè e Ɛlɛyazar, piris, na Yɔshuwa Nun tanga bemât nuyêl rùhup BeIsrayɛl de ba gas hɛ. 

2  Yɛn a gas a yére shatyat na rebit o na masâ sesek, tyɛng sede remo de Dagwi Darwey a kana nɔ̂ng Mose nu. 

3  -

4  Mose a ga kana nɔ̂ng yére bya na rebit o mɛn a kwɔn o e gurâ Rɔt Yɔrdan e rwa rak. Ba ga kana gas yére Yɔsɛf ye tɛ́ ɛ yére bya, yɛ̄ à Manase na Ɛfrayim. Ko ba nɔ̂ng yerê Levi bak vwel o hak wɛt, ba nɔng ɛn bapomô sangal mɛn na nekwɔn gyeng vyēl na berɔndɔng mɛn zɔng e negya. 

5  BeIsrayɛl o kwong ba gas sevwel o, tyɛng na pyɛ de Dagwi Darwey a kana nɔ̂ng Mose nu. Ba nɔ̂ng Kalɛp repomô Hɛbrɔn 

6  Tuhak, bemât Yuda behak ba vey na Yɔshuwa e Gilgal. Hwak e ji mɛn Yɛfunɛ wo ruhûp Kɛnis, a yang ɛ, “Hwà tɔk há de Dagwi Darwey a kana misang a Mose, mwât Dagwi, e Kadɛsh Barneya e ra me tanga hwo. 

7  E jeng o neshey tó hom na sè kuru banaas de Mose, mwât fwôm Dagwi Darwey, a tomo me yi e Kadɛsh Barneya mo wɔ̀ bɛrɛng vwel o e lɛrɛ, ko ma vey ha a yɛ tsak o pyɛ̂ mwa de ma di. 

8  Bemót de ba wɔ́ tanga me ba tɛ̀ nemi na gabsa a bemat e yey, ko me ma raa Dagwi Darwey, Dagwi hom, na yey hom mwa. 

9  Tuk hane kwong, Mose á sira a me mwin wɔgɔ, kwɔn de ma bɔrɔ na bwol hom hê sè nang tanga yere hom nesheneshey, yaga ma raa Dagwi Darwey, Dagwi hom, na yey hom mwa. 

10  Ko di, Dagwi Darwey a ga gyeng me, sede remo de a kana sira hɛ mwin. Neshey na ga wul kuru banaas na nɛ netungun yi e jeng de Dagwi Darwey á kana sira a Mose e jeng de BeIsrayɛl ba kana sè kyè e tê hey. Ko di, me à womo yunung! Ma ga wul neshey kuru rwit na nɛ netungun, 

11  ko ma rɔngɔl na gap hom gbarak, sede jeng de Mose á kana tomo me. Ma rɔɔ vɔk gâp tô como tanga râ fwom sede raane mo. 

12  Yaga ano, nɔng me bak vwêl beraku womo, sede remo de Dagwi Darwey á kana sira tuk hane mo. Hwo, hwá kana wok arɔng e tuk hane mo wɔgɔ, BeAnak bá sè e hwomo e bagbɔng bapomo mɛn de ba gwɔrɔ vɛ na jwâ-pomo, ko ka sede Dagwi Darwey a rɔda sɛlɛ me, ma rɔda ro ɛn, sede remo de á kana sira.” 

13  Ano kwong, Yɔshuwa a tɛ̀ nerat e ra Kalɛp Yɛfunɛ, ko a nɔng ɛ repomô Hɛbrɔn, na re tɛ́ ɛ mɛ. 

14  Yaga ano, Hɛbrɔn a tɛ́ ɛ bak vwel o wo Kalɛp Yɛfunɛ wo ruhûp Kɛnis, sede remo de a sé ɛ vey e yunung, yaga a raa Dagwi Darwey, Dagwî BeIsrayɛl na yey mɛ mwa. 

15  Rezâ Hɛbrɔn ra kana sè Kiriyat-Arba, ko Arba mo á kana sè gbɔng o e ji BeAnak. Vwel o mwa ha sangal tyang yi e como.

