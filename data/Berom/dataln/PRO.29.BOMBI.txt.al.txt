1  Yɛ womo de be gyong ɛ kayɛ jeng, ko e tɛ̀ yey mɛ gbarak, sana tɔk, bê kwɔrɔ hɛ, ko vit à hwal. 

2  Jeng de vê cik ba sé e negwɔm, bemat be vɔk yey pyɛng, ko jeng de bemat beves be re negwɔm, bemat be rus na rezot. 

3  Womo de a tɛ̀ yey e ra netsitsɛng e tɛ̀ da mɛ a vɔk yey pyɛng, ko womo de e wuna to na bedebeves e wey na nedanerey mɛ. 

4  Yi na gas shɔt e tē, gbɔng gwɔ̀m e tɛ̀ vwel he tumal gak, ko womo de a kat seres té show e wey na vwel o. 

5  Mwât ha na mwât vwara mɛ na nu mɛɛsɛs, e lásha a bol mwat o segun. 

6  Mwat vwes, neburu mɛ nê vo ɛ, ko wo cik, e ra lwɛlɛ na yey pyɛng. 

7  Wo cik e tɔk pyɛ de ya sé ye pwɛng, ko mwat vwes a vɔk tɔ́k-tsik hane wɛt. 

8  Neha vê byɛs ne dak kya e repomo, ko wo netsitsɛng e tɛ̀ shom ye ye rɔ̀s. 

9  Sede mwât netsitsɛng e tó cuna na tɔn, tɔn e ra wɔng, e lolong, ko be yong pyɛ cak wɛt. 

10  Bemât shushu nemi be bɛɛ wo sila gyat ves, ko vê cik be tɛ̀ yey na yɛ. 

11  Tɔ́n e dura shom mɛ mwa, ko wo netsitsɛng e yɛklɛ yey yuu. 

12  Sede gwɔ̀m e wet betong na neha bɔs, mwa bemât fwom mɛ bê sè beves. 

13  Mwat pwɛng na mwat de e tak a yɛ be man, ko Dagwi Darwey e nɔngɔs hɛn neken mwa hɛn. 

14  Sede gbɔng gwɔ̀m e gas a bepɛng shɔt e tē, negwɔm mɛ nê tumal gak. 

15  Tábak tanga gyong hé nɔng netsitsɛng, ko hwey de ba hala hɛ, hé vɛ̀sɛ a neng hɛ na rekyen. 

16  Jeng de bemat beves be re negwɔm, neburu ne gwɛsɛ hɛn, ko vê cik bê bɛrɛng gaba mɛn. 

17  Tabak hwey mo ko hê nɔng o pɔngɔ, hê vey na neta. 

18  Kwɔn de vit a negwi-ywey yi na Dagwi bemat o be tɛ́ ɛn kashalang, ko wo wɛng a womo de e gyeng Badu Dagwi. 

19  Mwât fwom e wok tabâk nu zɔng wɛt, ka a ka tɔk retin há mo, ko e tɛ̀ tong wɛt. 

20  Hwà di mwât myɛ̂t nu e há mɛ a? Tɔ́n a dal na sɛ̂t yey e ra yɛ. 

21  Sede hwà kat râ nehywɛ na mwât fwom yi e nebot mɛ, ê jut to mɛ sede hwey mō. 

22  Mwat yey-pep e vɛ̀sɛ na cuna, mwât shom bagat e vɛ̀sɛ na neburu pyak. 

23  Dâk kaa mwat hé vey a yɛ na byɛs, ko wo dyɛ̂ng to ê sɛ̀ nerey. 

24  Sâ gbik, e kyɛ́ ɛ tó mɛ, be tabak hɛ, e sǎ yuu e duk shɔt ko Dagwi e kyini hɛ. 

25  Vɔ̂k bengyip mwasi he tɛ̀ a hwo segun, ko Dagwi Darwey e sey womo de a tɛ̀ gap mɛ e ra yɛ. 

26  Pyak be jama nemi nepɛng yi na gwɔ̀m, ko yi na Dagwi Darwey mwat e sɛ̀ yɛrɛ shɔt e tē. 

27  Mwat de vit a tsak o a sé pyɛ byɛm-byɛm na vê cik, ko womo de gwong mɛ gwa sé cik a sé pyɛ byɛm-byɛm na vê neves.

