1  Ɛlihu a hanat a ye, 

2  “Wok in ha hom, à yin bemât netsitsɛng, yin wet betong na me, à yin bemât tɔk. 

3  Fwong gwo mara ha, sede remo de nu he mara netâ pyɛ̂ re. 

4  Tik wot kasa pyɛ de ya sé tyɛng; tik wot yong ɛ̀ pyɛ de ya té e tē mot. 

5  Iyɔp a ga ye, a sé cik, ko Dagwi a ga sey ɛ̀ pyɛ de ya sé myɛ. 

6  A ye mwa ano de vit a hɛ na nɛn, ko ba bara hɛ e ji bemât bɔs; rām mɛ hê tɛ̀ tyang wɛt, mwa ano de vit a hɛ na nɛn. 

7  Wa a sé sede Iyɔp ɛ! E sɔ byɛ̂s bemat sede nshi, 

8  e sangal na bemât ragas neves, e kyè tanga bemât banɛn. 

9  A ye, ‘Mwat ê sey pyɔlɔ cak wɛt, na a vɔk yey pyɛng na Dagwi.’ 

10  Yaga ano, à yin bekaan-tɔk, wet in betong na me, Dagwi e ra pyɛ vyes ko tyɔng wɛt, yɛ de a sé Wo Reto Mwa e sang buru wɛt. 

11  E tala mwat tyɛng na pyɛ de a ra, e tɛ̀ negwɔn mɛ ne raa hɛ. 

12  A sé tsak o, Dagwi ê ra pyɛ vyes wɛt, yɛ Wo Reto Mwa ê ye wek e gâs badu e tē wɛt. 

13  Wa, a tɛ̀ ɛ wo nuyêl vwel ɛ? Ko wa de a nɔng ɛ jey mwa e vwɔ mɛ ɛ? 

14  Ka sede ê jut gabik vɔk na yɛ, a toyo na nesong mɛ, 

15  ka mwa vê neken bê yang kushu, bê yâng to ɛn fongol. 

16  Wok ngan, ka sede hwà sé kaan-tɔk, wet betong na pyɛ de mê ha. 

17  Mwat de e kyɛ́ ɛ gâs badu e tē ê re negwɔm a? Hwô tɛ̀ sekûn Dagwi de a sé cik, de a vɔk gap a? 

18  E yɛ de e yâng gbɔng gwɔ̀m, ‘Hwà sé yapyi!’ Ko bemât nuyel, ‘Yin a sé beves.’ 

19  E dura simô to e ra nèy lɔ gwɔ̀m kɛ e dura nerat vɔk na bedaberey e ra bepɛng wɛt, yaga yɛn mwa ba sé fwôm vɔ mɛ. 

20  Be pere ku ziri, nakabadem reku re vos bemat hák. Ba ga pat bemat e negwɔm, ko a sé yi na mwasi wɛt. 

21  Bayîs Dagwi be bɛrɛng negwɔn mwasi, ko be bɛrɛng kwɛngɛl mɛ arɔng. 

22  Vit a lwil kɛ lwîl mwangalang de bemât ragas neves bê lɛrɛ hɛn ɛ. 

23  A tɛ̀ jeng de mwat hwak ê tumal e nuyel mɛ yaga shɔt wɛt. 

24  E shara vemo de ba vɔk gap vit a ngyɛgɛt, ko e tɛ̀ behak e to mɛn. 

25  Sede remo de a tɔk tomong mɛn, e pere ye rík na yɛn naturuk ko e wey na yɛn. 

26  E dak bemat beves, e nuyel bemat, 

27  yaga ba ga ye rɛng yi e raa mɛ, ka ba gyeng gwong mɛ ko tyɔng wɛt. 

28  Ano yɛn a tɛ̀ toshô bemat bepɛng he wɔ́ na yɛ, ko a wok sesîn vemo de ba tak a yɛn. 

29  Ka sede Dagwi a wey ɛ yuu, wa ê gang ɛ na shɔt ɛ? Ka sede a lɛrɛ bayis mɛ, wa ê kyɛm a di ɛ ɛ? Kɛ a sé yerê bemat jey kɛ mwat ayi ɛ? 

30  Yaga na mwat de e sap Dagwi wɛt a re negwɔm wɛt, ê yang rense bemat na segun. 

31  Mwat hwak a ga kyɛm a yâng Dagwi, Ba dɔnɔ me, mê to ra nɛn wɛt, 

32  basa a me pyɛ de ma tɔk wɛt, ka sede ma ga ra a hwo nɛn, mê to ra wɛt a? 

33  Ko sɛ̌ hwô ye, a sé gbing-gbing na Dagwi a ra shɔt, a remo de hwà kyɛ́ o pyɛ de a sé ra a re? E hwo wɛ, de hwô kasa ko e me wɛt. Yaga ano, dura a me pyɛ de hwà tɔk. 

34  Bemât tɔk kɛ mwât netsitsɛng, de ba wok me, bê ye, 

35  ‘Hâ Iyɔp ha vɔk to wɛt, neha mɛ vit a pyɛ jut e nɛ.’ 

36  Tik na be mara Iyɔp vɔk e tala mo, yaga e toyo na hanat sede bemat beves. 

37  E rà nɛn de a vɔk e to sogso nehywɛ, e nuyel mot mwa e shɛgɛsh, e ha neha mɛ ne repugu vɔk na Dagwi.”

