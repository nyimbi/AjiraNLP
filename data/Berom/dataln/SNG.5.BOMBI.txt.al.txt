1  À hwong hom, à gwel hom, ma ga vey e bwi hom, ma sé vos mir na behal cɔ́gɔt nesang hyɔɔlɔl, ma sé sɔ shok e ji bèhamal yɛ, ma sé sɔ nshî anap na nevasâl yas. Hâ Behwong À besa yeey, re in, sɔ in, sɛ̌ mân bek ha vey a yin. Lwɛlɛ gwô nenaas Negwi ne neba Hâ Hwong 

2  Ma sè e ji nevwa, ma ranas negwi, ko ma wok fwɔ̂ wò yey hom e kwɔgɔt rwi duk, e tē: Hâ Wen Wunta a me, à gwa hom, à sa hom, gwobɔp hom, de gwa sé gyat. Rato hom wa ga sing ɛ na mwɛngɛ, setot hom sa ga sing ɛ na wut naturuk. Hâ Hwong 

3  Ma ga pat berugu hom, ko sɛ̌ me to me tɛ̀ vɛ a? Ma ga kus bol hom, ko sɛ̌ me to me pɔrɔk vɛ a? 

4  Wò yey hom a tɛ̀ vwɔ mɛ e pɔk hom, ma pere wok cwey mɛ. 

5  Ma sogo na me wunta a yɛ. Vɔ hom be tɔngɔt něy mir, bekɛn vɔ hom be tele nshi mir, e ra gwông pɔk hom. 

6  Ma wunta a wò yey hom, ko a ga kana ruru. A yang me gbɛrɛk de ma wok fwɔ mɛ wɛt, ma bɛrɛng, ko ma di ɛ wɛt, ma yila hɛ, ko a hanat wɛt. 

7  Bemât gyêng repomo ba man na me, yɛn a sé gwɔsɔ, yɛn a dak me, ba zére me, bemât gyêng jwa-pomo ba sey ɛ rugû dûl rato hom. 

8  À yin behwông Yɛrusalɛm, sira hin a me, ka yin a sɛ̀ wò yey hom, e sé de yin ê ha a yɛ ɛ? Yang in hɛ, me wok cwey mɛ. Hâ Behwong 

9  À hwo zɛrɛ e ji beha, wò yey mo a dal wò behak a? Wò yey mo a dal wo behak ka hwó tɛ̀ wot a sira a? Lwɛlɛ̂ somo Hâ Hwong 

10  Wò yey hom a sé zɛrɛ̂ wen, kasang a hɛ, e nusu zɛɛt e ji bewen gu kuru. 

11  To mɛ sede dyam shinang, setôt rato mɛ gyisak, gwim-gwim sede mâ gwohwǎk. 

12  Bayis mɛ sede bebɔp, de bà ga kus ɛn e ji nevasal yas, de be sangal e hagât rɔt kɛ kadung. 

13  Ranang mɛ ba sé sede bwî cɔ́gɔt behal, de gwo ro nesang hyɔɔlɔl, bebɛrɛ̂k nu mɛ sede bejamuk besinang, de ba paa nesang nshi mir. 

14  Vɔ mɛ ba sé sede bewɔ́rɔ dyam shinang, de ba tɛ̀ dyéngere ryat, rebek mɛ hyul-hyul sede hwîn gbin de ba tɔrɔ na safir. 

15  Bol mɛ sede sesêk duk nɛp de ba gyisa vɛ e celes dyam shinang. Nerât bayis mɛ na sé sede sevwêl Lɛbanɔn, sede cɔgɔ̂t sida. 

16  Hâ nu mɛ ha sé mwɛɛsɛs, vit a pyɛ de ya tik nà sé pyɛ somo e ji mɛ. E yɛ wɛ a wò yey hom, sa hom, à behwông Yɛrusalɛm!

