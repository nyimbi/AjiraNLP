1  Iyɔp a hanat a ye, 

2  “Di de hwà ga sɛlɛ womo de vit a hɛ na gap, hwo, hwà sey womo de a sé gbɛrɛk. 

3  Hwà ga vo redu á womo de vit a hɛ na tɔk redu, ko hwó vos a me byǎ vit a yɛnɛ. 

4  E wa de a ha a hwo neha de hwà ha ɛ, ko e hê gabik de ha tɛ̀ hwà ha yerê neha nemo ɛ? Hâ Bildat 

5  Bevuvwel be vow ding-ding, retîs nshi na pyɛ́ de ya sé sangal e ji mo. 

6  Sak, wa sé pyot e nuyêl Dagwi, kwɔ̂n wey ha vɔk pyɛ bâng hɛ wɛt. 

7  Dagwi a lasha lagwi e rwa bato, a tɛ̀ retîs jey e ra vit à pyɛ. 

8  A tula nshi e ji relê rwak mwangalang, ko rele mo, re ka sāta hɛ wɛt. 

9  Dagwi e kyiri gwofwa sangâl negwɔm mɛ, ko e ra rak gwɛ e lasha ɛ bale. 

10  A wɔrɔ yɛnɛ̂ nshi na a dura mɛ yɛnɛ̂ negbey na lwil. 

11  Sesêk lagwi ba vow, bà digis yaga gyong mɛ. 

12  Yi na reto mɛ a tɛ̀ gworep gwo sǎ yuu, na netsitsɛng a bunut gwalwêl nshi. 

13  Na nesong mɛ, larwak wa rɛng ɛ, vwɔ̂ gap mɛ gwa ló mazɛrɛ gworep. 

14  Ko yēmo, ya sé tyɔng e ji tomong mɛ, hyet zɔng de wot e wokos e ra yɛ; Wa e kyɛm a tɔk gap reto mɛ ɛ?”

