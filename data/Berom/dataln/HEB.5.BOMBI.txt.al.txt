1  Bé kasa kawɛ darwêy bepiris yi e ji bemasi. Be tɛ̀ ɛ na a ra a Dagwi fwom e tô bemɛn, yaga na a bin nása nenɔrɔ detidetu tanga nenɔrɔ̂ yas de be yɛt vɔk na Dagwi yaga banɛn mɛn. 

2  Sede remo de yɛ pyɛ mɛ a sé gbɛrɛk e begwong detidetu, ko e tɔk ra hywɛ na vemo de be ra pyɛ́ sana tɔ́k mɛn, de be to kyě buru arɔng. 

3  Ko yaga yɛ a sé gbɛrɛk ano, a sé gbing-gbing na a nása nenɔrɔ̂ yas de be yɛt vɔk na Dagwi yaga banɛn mɛ arɔng, mwa na vê bemat. 

4  Vit a mwat de e jāma a tó mɛ nerey na a sè darwêy bepiris. A sé yi na yíla Dagwi zɔng de be tɛ̀ mwat a sè darwêy bepiris mɛ tyɛng sede remo de à kana yila Aharon. 

5  Á sè tyɛng ano arɔng na Kristi, de á jut a tó mɛ nerey na a sè darwêy bepiris wɛt. Ko Dagwi á kana yang ɛ, “Hwà sé Hwey hom, yunung ma ga tɛ́ me Da mō.” 

6  Ko a to ye e kwɔn hak, “Hwà rɔda sè piris gbak-gbak yi e ji gwông rê nedanelɔ Mɛlkisɛdɛk.” 

7  E jeng de Yɛsu á sangal e jey, á ra nerosol na newon mɛ na gbɔng sesin tanga nemwishil vɔk na Dagwi de á tɔk sey ɛ yi e reku. Ko Dagwi á wok ɛ, yaga Yɛsu á sap ɛ. 

8  Mwa ano de á sè Hwey Dagwi, ko á masa gyêng há yi na reyɔm de á di. 

9  Jeng de ba tɛ̀ ɛ a sila gyat, a tɛ́ ɛ womo de e tɔk sey mwa vemo de be gyeng há mɛ, na be sɛ̀ neken gbak-gbak. 

10  Ko Dagwi a tɛ̀ ɛ a sè darwêy bepiris mɛ yi e gwông rê nedanelɔ Mɛlkisɛdɛk. Tabak e ra bása hak detu 

11  Pyɛ́ ya sé pyak de wot e simo ha a yin yɛ̄ e ra há hemo, ko a sé gbang na be misang a yin yɛ̄, yaga yin e tɔk pyɛ́ dey wɛt. 

12  Jeng a yemo de ya sé naka na yin a yâng sè bemât basa a behak. Ko mwa ano, yin e rɔɔ jāma mwat hwak a basa a yin pyɛ́ yê susu mo yê rehâ Dagwi. A yâng jam ka yin a sé re pyɛ́ tying, ko yin a sé rɔngɔl sɔ nevasal zɔng! 

13  Kawɛ mwat de e simo a sɔ nevasal a rɔngɔl hwey sɛl e ngyen, ko a tɔ́k ɛ na gâs pyɛ́ de ya sé cik na yēmo de ya sé cik wɛt. 

14  Ko pyɛ̂ re de ya sé tying ya sé yaga bemat de ba ga vey, vemo de ba ga masa a bato mɛn yi na râ pyɛ́ yane, na yɛn a tɔk gas pyɛ́ de ya sé ryat na yēmo de ya sé vyes.

