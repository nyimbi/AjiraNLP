1  Dagwi Darwey a ha na me, a ye, 

2  “Hwo mwasi, Darwey Dagwi Darwey a yang bemat vwel Israyɛl ngan: “Yɛnɛ mó! Yɛnɛ mó ha ga pom, e ra rwa gùl naas ve vwel o. 

3  A remo yɛnɛ mó ha ga hwo e ra yin, mê hala shom hom e ra yin. Mê ra a yin shɔt tyɛng na begwong min, mê tabak hin yaga pyɛ̂ byɛm-byɛm min. 

4  Yīs hom hê tik hwak wɛt, mê wok nemwishish wɛt. Mê tabak hin yaga begwong min, yaga pyɛ̂ byɛm-byɛm de ya sé e tē min. Ano yin ê tɔk e me wɛ à Dagwi Darwey.” 

5  Darwey Dagwi Darwey a ye: “Rezot e ra rezot! Di, ra ga pom. 

6  Yɛnɛ mó ha ga vey, yɛnɛ mó ha ga pom. Hā ga sene e ra yin, di, ha ga vey! 

7  Gawey min ha ga vey na yin, à yin bemat vwel o. Jeng o ya ga vey, tuk o ha vey bagat, hê reyɔm, ko hê nzem e beraku wɛt. 

8  Bwang o tyɔng a remo, mê shusha shom hom e ra yin, mê tala shom hom e ra yin. Mê yɛrɛ a yin shɔt tyɛng na begwong min, ko mê tabak hin yaga mwa nebyɛm-byɛm min. 

9  Yīs hom hê tik hwak wɛt, mê wok nemwishish wɛt. Mê tabak hin tyɛng na begwong min, yaga pyɛ̂ byɛm-byɛm de ya sé e tē min. Ano yin ê tɔk e me Dagwi Darwey de ma fala. 

10  Di, jeng o! Di, ye kyè vey! Gawey min ha ga nusu e jey. Gwelê yol min gwa ga túruk, râ kaa ha ga karak. 

11  Yol ya ga ras, ya tɛ́ ɛ gwelê neves, vit à winde ê nàra. Vit à neshɛ̀rɛk mɛn, vit à yele mɛn, vit à pyɛ de ya dal na nerey e tē mɛn. 

12  Jeng o ya ga pom, tuk o ha vey bagat, tik na mwat sey o a shɛgɛsh wɛt, ko mwat row o a ra sesin wɛt, yaga shom ya sé e ra bagyɛng mɛn mwa. 

13  “Yaga bemat row o bê to toyo e ra pyɛ de ba ga sey wɛt, mwa jeng de yɛn a rɔngɔl beken. Yaga negwi-ywey o nà ra mwa regyɛng mɛn, bê tɔk to fugut wɛt. Yaga banɛn mɛn, yɛn ê tɔk gyeng neken mɛn wɛt. 

14  “Ba ga pɛl durum, be yong kayɛ pyɛ gyam, ko vit à mwat de a wɔ̂ como, yaga shom hom ya sé e ra mwa bagyɛng mɛn. 

15  Yaga wal como wa sé e jey, ko tumbang na vyong ba sé e lɔ, vemo de ba sé e tê-dyɛng bê kushu na wal como, vemo de ba sé e repomo — vyong na tumbang bê re ɛn. 

16  Ka sede vê dál behak ba hywit ɛn, bê sɛ̀ ɛn e beraku, sede bewǔtut benɛk, mwa vɛ be ra sesin e ra banɛn mɛn. 

17  Mwa vɔ bê vow, mwa bakwot bê tɛ́ ɛn gbɛrɛk. 

18  Bê tɛ̀ berugu sesin, neves nê kyiri hɛn. Rekyen rê se e ra mwa bayis, bato mɛn bê tɛ́ ɛn hulhul. 

19  Yɛn ê wesek dyam pyɛng mɛn e nehyok, bê teshe na dyam shinang mɛn sede pyɛ ligis. “Dyam pyɛng na dyam shinang mɛn yê tɔk sey ɛn e tuk shom Dagwi Darwey wɛt. Yɛn ê tɔk kwɔshɔ vyong mɛn, kɛ be sila jim mɛn na yɛ wɛt. Yaga yá sè pyɛ̂ bugurɛk yê neburu mɛn. 

20  Yi na pyɛ̂ tɔrɔ mɛn ryat o, de yɛn á ra kaa na yɛ, yɛn á yong cī mɛn de ya sé byɛm-byɛm, pyɛ́ de ya sé kis. Yaga ano, mê tɛ̀ ye sè a yɛn pyɛ gbiridik. 

21  “Mê nára a bemat beduk pyɛ́ mɛn mwa, sede pyɛ́ de yɛn a sey ɛ̀, ko na bemat bevês jey sede pyɛ̂ jugu, yɛn ê tɛ̀ yɛ̄ ligis. 

22  Mê doyo bayis hom yi na yɛn, yaga na yɛn a tɛ̀ Kwɔn Jɛrɛ hom ligis. Vê yol bê yel e hɛ, yɛn ê tɛ̀ hɛ ligis. 

23  Yong in ngyang! Yaga vwel o ha sila na banɛ̂n lusha nemi, gbɔng pomo ha sila na yol. 

24  Mê vey na yére bemat jey de ya dal na neves na ye sey ɛ nelɔ mɛn. Mê yɛnɛ râ kaà vê gap o, ko nekwɔn jɛrɛ mɛn nê tɛ́ ɛn ligis. 

25  Jeng de rezot rê pom, yɛn ê jama sangal netyang, ko vit à hɛ. 

26  Rezot rê raa rezot, neha nê raa neha, yɛn ê kyě jama negwi-ywey yi na zarap, basa hê se vit yi na piris na vô bya yi na bemakuk. 

27  Gwɔ̀m ê ra sesin, hwey gwɔ̀m hê pat yey e negwɔm o, ko vɔ mwa bemat vwel o bê vow. Mê ra na yɛn tyɛng na gwong mɛn, tyɛng na shɔ̄t mɛn mê ra a yɛn shɔt. Ko yɛn ê tɔk e me wɛ à Dagwi Darwey.”

