1  E jeng yane mo, Mikayɛl, yɛ gbɔng o wo betom-lagwi, de e dul bemat mō a rɔda dura to mɛ. Jeng o yê sè jeng reyɔm, reyɔm reves de ra ga sang tɛ́ wɛt yimo de bemat mō ba tɛ́ ɛn yerê sevwel vey e remo. Ko bê sey nekên mwa bemat mō de ba ga jɛk baza mɛn e ji bwok-basâ Dagwi. 

2  Pyak e ji vemo de ba ga kushu bê to sogo na neken, behak na be sey neken gbak-gbak, ko behak na be sè pyɛ byɛs, bê sɔ rekyɛn gbak-gbak. 

3  Vemo de ba vɔk tɔk ba rɔda nɛp sede newɛshɛrɛ̂k lagwi. Yɛn a ga basa a bemat pyak gwong de gwa sé tɛk, ko yɛn ê nɛp sede netangacɛn gbak-gbak. 

4  “À Danyɛl, tik yaang pyɛ́ de ma ga ha a hwo. Jɛk yɛ e bwok-basa, na hwo man gwɛ na negang sɛ̌ jeng talâ jey. Bemat pyak bê kyě bɔ́rɔng, ko a sé e ji bwok-basa gwomo de bê sè hwal o.” Bak wo netungun: Bavîn bemat bê sogo na neken 

5  Jeng de me, Danyɛl, ma sé rɔɔ bɛrɛng pyɛ́ e negwi-ywey, ma di bemat beba e tumal e vwarâ Gwɔrɔt Tigris, kawɛ e kwogom het. 

6  Gwining mɛn a rangâl mwat de a tɛ̀ berugû lilen, de a tumal tyɔng wɔ sɛ̀ bak bàto gwɔrɔt o, a ye, “Ê ros vɔk e yɛ̌ jeng de pyɛ̂ langat yemo yê té ɛ?” 

7  Mwat de a tɛ̀ berugû linen o a nára vɔ mɛ mwa bà vɔk e lagwi, a ye, “Ma sira me na Dagwi wo neken gbak-gbak, pyɛ́ yemo yê jut neshey netat na rebit o. Bê yɛnɛ pyɛ́ yemo, e bama de ba ga yɛnɛ tak a bemât Dagwi.” 

8  Ma wok pyɛ de a ha, ko ma tɔk yɛ wɛt. Yaga ano, ma rangal, ma ye, “À darwey, e rɛ̌ de pyɛ́ yemo yê yɛnɛ hɛ arɛt?” 

9  Ko a toyo a me, a ye, “Kyè kwɛngɛl mō, à Danyɛl. Neha de ma ha na sé neha yaang, ko ba rɔda lɛrɛ nɛ sɛ̌ jeng yɛnɛ mo ya vey. 

10  Dagwi ê mara bemat pyak sede be rugut dyam, yaga na, e tala mo, neyey mɛn ne sè haalal. Bemat beves bê tɔk pyɛ́ mo wɛt, bê re nuyel na ragâs neves, ko vemo de ba vɔk netsitsɛng bê tɔk yɛ̄. 

11  “Yi e jeng de bê ro mɛ na nása nenɔrɔ ne kahɛ tuk na be tɛ̀ pyɛ sekwit yemo de yê tɛ̀ kwɔ̂n jɛrɛ byɛm-byɛm, nepɔlɔ gu rining na naga beba na kuru shabatat (

1  ,

290  ) nê kwey. 

12  Vê wɛng a vemo de ba niri sɛ̌ nepɔlɔ gu rining na naga betat na kuru na ne netungun na kwey, 

1  ,

335  ! 

13  “Ko hwo, à Danyɛl, re nuyel na râ pyɛ́ de ya sé yɛt. E bama mo, hwo pɔnglɔ, ko e yɛnɛ mo, hwô ba sogo, ko hwô sey pyɔlɔ mō.”

