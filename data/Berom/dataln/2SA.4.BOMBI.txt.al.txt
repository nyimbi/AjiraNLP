1  Sede Ishbɔshɛt Saul a wok, Abnɛr a ga ku e Hɛbrɔn, nemi na gaba a yɛ e yey, ko mwa BeIsrayɛl ba tɛ̀ bengyip. 

2  Ishbɔshɛt o á vɔk bemat beba de ba sé bemât nuyêl bagyɛng bemât jugu mɛ. Yɛn vɛ a Baana tanga Rekap. Yɛn a sé nèy Rimɔn yi e Bɛɛrɔt e vwêl yerê Bɛnyamin, yaga ba tɛ̀ Bɛɛrɔt e ji sevwêl Bɛnyamin. 

3  Bemât Bɛɛrɔt bà kana tele vɔk e Gitayim, ko ba sangal e hwomo sede bekyɛn vey e yunung. 

4  Yɔnatan Saul á vɔk hwey wen de ba tang hɛ a Mɛfibɔshɛt. Há vɔk neshey netungun e jeng de ba mɔrɔ beda mɛ Saul na Yɔnatan. Jeng de ba yi na reha mo yi e Yɛzrɛɛl, ko lwêk hɛ á vɛ̌ jut hɛ, a tele mɛ. Yaga a tele ding-ding, ha pere wɔ hywit ɛ, ha gaba, ko ha tɛ́ ɛ guruk. 

5  A vane ano, Rekap tanga Baana ba nára hɛn vɔk e lɔ Ishbɔshɛt, ko yɛn a wɔ̀ wul e tê-gwi, e jeng de a sé pɔnglɔ. 

6  -

7  Yɛn a yel e ji lɔ mo, sede ba sé kyè wɔ jama alkama. Ba sɛ Ishbɔshɛt e dyɛngɛ e ra gwat e duk pɔlɔ mɛ, ko ba vɛ̌ luga hɛ e jim, ba mɔrɔ hɛ, ko ba pat to mo, ba kyè mɛ. Ba re mɛ turuk, ba kwey mɛ e nɛk Rɔt Yɔrdan. 

8  Yɛn a vey mɛ na Davit e Hɛbrɔn, ko ba yang gbɔng gwɔ̀m o, “Nā tô Ishbɔshɛt, hwey mwât repugu mo Saul, de a kana jama na a wey na hwo. Di, yunung Dagwi Darwey a ga simo a hwo, à darwey mot, na hwo tala Saul na cáng mɛ pyɔ̌n mɛn.” 

9  Davit a toyo a yɛn, a ye, “Ma sira me na Dagwi Darwey, de a sey me yi e karɛ reyɔm! 

10  Jeng de mwat hwak á kana vey ha a me e Ziklak rehâ rekû Saul, á bare, a sé vey na yɛgɛ̂t yey pyɛng, ko má tɛ̀ ba vo ɛ, ba mɔrɔ hɛ. Pyɔ̌n a yane de ma nɔng ɛ yaga yɛgɛt mɛ mo!” 

11  E rɛ̌ e negya jeng de bemât nengyas ba wɔ̀ mɔrɔ mwat rwat e ji lɔ mɛ, e ra gwât dyɛngɛ mɛ ɛ̀. Ma rɔda tala pyɔ̌n nemi mɛ e ra yin, na me gas in na jey! 

12  Ano kwong, Davit a nɔ̂ng bemat mɛ nu, ko ba mɔbɔs Baana na Rekap o. Ba kpɔgɔm vɔ tanga bol mɛn, ko ba rɔgɔs babek mɛn rerɛgɛ e vwâ kadung e Hɛbrɔn. Ko ba jut ratô Ishbɔshɛt, ba wɔ̀ lɛrɛ e ji sak Abnɛr e Hɛbrɔn.

