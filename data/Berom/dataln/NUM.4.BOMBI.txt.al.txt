1  Dagwi Darwey a yâng Mose na Aharon, 

2  “Yin bara nepyak yére lɔ Kohat yi e ji yerê Levi ruhup o ruhup o na nelɔ mo nelɔ mo. 

3  Bara hin mwa bemat de ba sé yi e neshey kuru batat (

30  ) vɔk e kuru batungun (

50  ), mwa vemo de ba ga vey, na be ra fwom e bûk sangâl Dagwi. 

4  Fwom de bemât lɔ Kohat o ba rɔda ra e ji buk a gwot ngan: Yɛn a rɔda bɛrɛng pyɛ́ de ya dal mwa na nejɛrɛ. 

5  “Jeng de bê sogo yi e kwɔ̂n ye ngyɔk, Aharon na nèy mɛ yɛn ê yel e ji mo, na yɛn a vibis gworugu de ba bang mɛ Kwɔn Jɛrɛ Hê Jɛrɛ, na yɛn a bang mɛ Kundung Wuna-na-Sirâ Dagwi na vɛ̀. 

6  E bama mo, bê kyiri kundung o na bahwô pyɛ-nshi de ba tolo, ko e ra tɛ̂t gwɛ bê lasha gworugu de mwa gwɛ gwà sé wilwil, ko bê tɛ̀ begelê hashe kundung o e kwɔ̂n vɛ. 

7  “Yɛn a rɔda lasha gworugû wilwil e ra tebut kpam-tuk de be nása vɔk na Dagwi Darwey, ko be to tik ɛ neshǐ, na begance, na betsung tanga neshǐ nása pyɛ̂ sɔ vɔk na Dagwi, mwa na kpam-tuk de wó sɛ̀ kayɛ jeng. 

8  E ra tɛt o, ba rɔda lasha gworugu gwoswinang o, ko bê tɛ̀ begelê hashe mo e kwɔ̂n vɛ. 

9  “Ano arɔng, yɛn a rɔda jut gworugû wilwil, na be bang mɛ pyɛ tikîs kywa-kya na bekywa-kya mo. Tik na be bang pyɛ́ mwa de be simo yaga tɛ́sɛ negbey na yishîng bekywa-kya, tanga mwa betsung na bakwô něy de be ra mɛ fwom e kwɔn o arɔng. 

10  Yɛn a rɔda gunung pyɛ́ mo mwa e ji bahwô pyɛ-nshi de ba tolo, na be tik yɛ̄ e ra gwocàre. 

11  “E bama mo, yɛn ê bang gàgbang rangâs pyɛ̂ nesang hyɔɔlɔl de ba yong hɛ na dyam shinang na gworugû wilwil. Ko yɛn a to bang na bahwô pyɛ-nshi de ba tolo; e bama mo, bê tɛ̀ begelê hashe mo e kwɔ̂n vɛ̀. 

12  “Yɛn ê jut bwâng pyɛ̂ mwa de be ra mɛ fwom e Kwɔ̂n Jɛrɛ, na be gunung yɛ̄ e ji gworugû wilwil, na be to bang arɔng na bahwô pyɛ-nshi de ba tolo; e bama mo, be tik e ra gwocàre. 

13  “Yɛn a rɔda hashe nefongol yi e ra gàgbang rangâs yas de ba yong na dyam pama, na be lasha gworugu de gwa sé swinang de gwa tɛ̀sɛ nesi e ra tɛt o. 

14  Ano yɛn ê tik ɛ mwa nekyɔrɔk de be ra mɛ fwom e ra kwɔn o, nɛ a bèkywa-kya, na begúk, na becebut tanga bakwo de be tikis ɛ nemi. E ra pyɛ́ yemo arɔng, yɛn a rɔda lasha bahwô pyɛ-nshi de ba tolo, ko bê tɛ̀ begelê hashe mo e kwɔ̂n vɛ. 

15  “E bama de Aharon tanga nèy mɛ ba ga yɛnɛ bâng pyɛ̂ jɛrɛ tanga nekyɔrɔk de be ra mɛ fwom, ko nèy Kohat yɛn a rɔda vey jut pyɛ́ mo, ko yɛn a kwon ra pyɛ̂ jɛrɛ mo wɛt, yaga ka sede yɛn a ra yɛ̄, ko yɛn ê kushu. “A sé e lɔ Kohat zɔng de ba nɔng ɛn fwôm hashê pyɛ́ e jeng de bê sogo na buk yi e kwɔ̂n pɔnglɔ. 

16  “Ɛlɛyazar Aharon, piris, yɛ wɛ de a rɔda bɛrɛng mwa bûk sangâl Dagwi tanga pyɛ̂ mwa de ba ga tɛ̀ yɛ jɛrɛ de ya sé e ji mo. Yɛ a rɔda bɛrɛng něy de be tɛ̀sɛ e bekywa-kya, tanga pyɛ̂ nesang hyɔɔlɔl, na nɔrɔ̂ nemuk alkama de be nása vɔk na Dagwi kahɛ gasi, tanga něy de be ra mɛ fwom e de tik bemat tanga pyɛ́ jaram yaga Dagwi.” 

17  Dagwi Darwey a yâng Mose na Aharon, 

18  -

19  “Sede remo de yére lɔ Kohat ya sé ra fwom na pyɛ́ de ya dal mwa na nejɛrɛ, a sé gbing-gbing, na yin tē naka, de yɛn a kushu e de ragas fwom o wɛt. Tik na Aharon tanga nèy mɛ be tānga yel e Kwɔ̂n Jɛrɛ, na yɛn a dura a kawɛ mwat e ji mɛn fwom de ê ra, na yerê pyɛ́ de ê hashe. 

20  Belɔ Kohat o be yel e Kwɔ̂n Jɛrɛ, na yɛn a di pyɛ̂ jɛrɛ mo ko tyɔng wɛt, ka sede yɛn a di, ko yɛn a rɔda kushu.” Fwôm lɔ Gɛrshɔn 

21  Dagwi Darwey a yâng Mose, 

22  “Bara yére lɔ Gɛrshɔn arɔng yi e ji yerê Levi ruhup o ruhup o na nelɔ mo nelɔ mo. 

23  Bara mwa bemat de ba sé yi e neshey kuru batat (

30  ) vɔk e kuru batungun (

50  ), mwa vemo de ba ga vey, na be ra fwom e bûk sangâl Dagwi. 

24  “Fwom de yɛn a rɔda ra tanga pyɛ́ de yɛn ê hashe a yet ngan: 

25  Gworugû bâng bûk sangâl Dagwi, tanga pyɛ̂ bangâ gwɛ bya, na pyɛ bangâ yɛ̄ de ba tolo na bahwô pyɛ-nshi, mwa na gworugû bâng rwi buk o, 

26  na berugu tanga rǐk de ba rɔnɔ mɛ lala de he rɔnɔ buk o tanga gàgbang rangâs yas, tanga gworugû bâng rwi lala mo, na pyɛ̂ mwa de be ra mɛ̀ fwôm tɛsɛ berugu mo. Belɔ Gɛrshɔn bê ra kagwɛ fwom de gwa sé e ra pyɛ́ yemo. 

27  Mwa tom de yɛn a rɔda ra, kɛ hashê pyɛ́ kɛ râ kagwɛ fwom, yɛn ê ra gwɛ tyɛng na pyɛ de Aharon na nèy mɛ ba nɔng ɛn nu, na yɛn a ra. Ko hwo, hwà rɔda ha a yɛn pyɛ́ de kawɛ e ji mɛn a rɔda hashe. 

28  Tom vemo de belɔ Gɛrshɔn ba rɔda ra e bûk sangâl Dagwi, yɛn ê ra vɛ tyɛng na nu de Itamar Aharon, piris, a nɔng ɛn.” Fwôm lɔ Mɛrari 

29  Dagwi Darwey a to ha na Mose, “Bara yére lɔ Mɛrari arɔng yi e yerê Levi ruhup o ruhup o na nelɔ mo nelɔ mo. 

30  Bara mwa bemat de ba sé yi e neshey kuru batat (

30  ) vɔk e kuru batungun (

50  ), vemo de ba ga vey, na be ra fwom e bûk sangâl Dagwi. 

31  Fwom de yɛn ê ra à gwot ngan: Yɛn ê hashe cɔ́gɔt lɔk, na cɔ́gɔt-kak, na sesêk cɔ́gɔt na bol vɛ̀ yê buk o, 

32  tanga mwa sesêk cɔ́gɔt de ba rɔnɔ mɛ lala, na bol vɛ̀, mwa na rǐk, na bekwagam, na mwa pyɛ́ de be ra mɛ fwom e de lɔ̂k buk o. Bê nɔ̂ng kawɛ mwat pyɛ́ de a rɔda jut. 

33  Tom de belɔ Mɛrari bê ra e bûk sangâl Dagwi à vemo, ko Itamar Aharon, piris, a rɔda sè mwât nuyel mɛn, na a dura a yɛn pyɛ́ de yɛn ê ra.” Bara nepyak yerê Levi 

34  -

48  Mose, na Aharon tanga bemakûk rùhup mɛn yɛn a bara yére nelɔ Kohat, na Gɛrshɔn tanga Mɛrari sede remo de Dagwi a nɔng ɛn nu. Yɛn a bara bemat e ji rùhup na nelɔ mɛn, mwa beras de ba sé yi e neshey kuru batat vɔk e kuru batungun, vemo de ba ga vey, na be ra fwom e bûk sangâl Dagwi: E ji belɔ Kohat ba sɛ̀ gu baba na naga betaama na kuru batungun (

2  ,

750  ). E ji belɔ Gɛrshɔn ba sɛ̀ gu baba na naga betyiimin na kuru batat (

2  ,

630  ). E ji belɔ Mɛrari ba sɛ̀ gu batat na naga beba (

3  ,

200  ). Nepyak mɛn mwa na sé gu rwit na naga betungun na kuru rwit (

8  ,

580  ). 

49  Ba bara kawɛ mwat, ko ba nɔ̂ng kawɛ fwom mɛ, ba to ha a yɛ pyɛ́ de ê jut, mwa sede remo de Dagwi Darwey a nɔ̂ng Mose nu.

