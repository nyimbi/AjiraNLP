1   Mose a re nuyel, a ye: “À yin BeIsrayɛl, wok in! Yin a vey bagat ye dɔ à Rɔt Yɔrdan. Yin ê sey ɛ vwel de ha sé hê yére bemât jey de ya dal in na nerey mwa na gap. Yin ê sey ɛ bagbɔng bapomo mɛn de ba sé barey o, de ba gwɔrɔ vɛ na jwa-pomo lwis vɔk e lagwi. 

2  Bemat o ba sé belis o, ko ba vɔk gap, vɛ à BeAnak. Yɛn a sé yerê bemat beting tyɔng wɛt, ko yin a ga wok de bemat be tē, vit a mwat de ê kyɛm a man gèy na yɛn. 

3  Ko yin ê di, a sé Dagwi Darwey, Dagwi min de ê kyè e nuyel min sede kya de he re hey. Ê re ɛn na como, yaga na yin a bin ro ɛn, yin a wey na yɛn dey-dey, sede remo de Dagwi a ga kana sira na a ra a yin. 

4  -

5  “E bama de Dagwi Darwey, Dagwi min a ga ro a yin bemat o, yin kwon yâng bato min, ‘Yemo ya sé pyɔlɔ mot, yaga wot a gyeng ha mɛ. Wot a sé bemat berat, ko wot e ra pyɛ́ de ya sé tyɛng. Pyɛ ma yemo de ya tɛ̀, Dagwi Darwey a vey na wot e vwel hemo.’ “Wey, Dagwi Darwey ê ro a yin bemât sevwel o, yaga ba sé beves, ko yaga a simo a sila sira de á kana wuna na bedabeda min Abraham, na Yishak tanga Yakɔp arɔng. 

6  Yin kwɛlɛng bato min wɛt! Dagwi Darwey ê nɔng in vwel rat hemo, yaga yin a vey na yin vɔk hɛ wɛt. Mwin, yin a sé bemat de neyey min na sé kashalang.” Hwêy mus dyam shinang: Mose a bare a BeIsrayɛl banɛn mɛn 

7  “Yin kwon ye bam a gwong de yin á tɛ̀ Dagwi Darwey, Dagwi min a wok shom na yin e hey! Yimo yi e tuk de yin á nusu yi e Misra pere vey e tuk de yin á vey wul e ngamo, yin a ga sogo a yɛ na nehywɛ. 

8  “E Raku Hɔrɛp, yin á lashe a yɛ yey sedesi sɛ̌ a simo na a wey na yin vit. 

9  E jeng o, ma kana wɔ̀ tut e ra raku mo, na me wɔ̀ sey beta bagasak vè neha wuna-na-sira de Dagwi Darwey a ga kana ra na yin. Ma sangal e hwomo nepɔlɔ kuru banaas nagwi na naturuk, ko ma re kɛ ma sɔ pyɛ cak wɛt. 

10  Dagwi Darwey a nɔng me beta bagasak beba mo. Yɛ pyɛ mɛ a jɛk ɛ na vwɔ mɛ pyɛ de a ga kana ha a yin yi e ji kya, tuk de yin á kana tula hin e hwomo e raku mo. 

11  “E bamâ nepɔlɔ kuru banaas nane, Dagwi Darwey a nɔng me beta bagasak beba ve neha wuna-na-sira mo. 

12  E bama mo, a yang me, ‘Gyirik dey-dey! Bemat mō, vemo de hwà kyè e nuyel mɛn yi e Misra ba ga wuba me, ba ga ra pyɛ́ vyes. Yɛn a ga hala ziri gwong de ma yang ɛn be raa. Yɛn a ga yong a bato mɛn pyɛ sekwit.’ 

13  “A to yang me, ‘Ma tɔk nekashalâng neyey bemat vemo. 

14  Hwo kwon jama gwong na hwo dul me wɛt! Me kyè wɔ wey na yɛn, na mwat hwak a to ba bare na yɛn wɛt. Ko ma rɔda tɛ̀ o hwô sè dâ yere cak de ya dal ɛn na nerey tanga reto arɔng.’ 

15  “Ma gyirik yi e raku mo de wa sé rɔɔ lolo kya. Ma vɔk ɛ beta bagasak beba de Dagwi a jɛk ɛ nuhâ wuna-na-sira mɛ. 

16  Ko ma di de yin a ga kana kyɛ́ in nà gyeng nu de Dagwi Darwey, Dagwi min a ga kana nɔng in. Yin a ga yong pyɛ sekwit na dyam sede hwêy mus. Yin a ga hala ziri gwong de a ga yang in yin raa. 

17  Ko ma barak beta bagasak o, ko ba mɔbɔs hɛn cɛk o cɛk o e bayis min. 

18  Ma gaba e nuyêl Dagwi Darwey, ko ma nàra ɛ nepɔlɔ kuru banaas nagwi na nabwalak, sana re kɛ sɔ pyɛ cak. Ma ra ano yaga yin a ga ra a Dagwi Darwey banɛn tyɔng wɛt, ko yin a ga tɛ̀ a vo shom. 

19  Ma sap yerê shom vyes de Dagwi Darwey a vo, yaga ya vey na ye tɛ̀ ɛ, a wey na yin. Ko a kyɛm a to wok won hom gbak. 

20  “Dagwi Darwey a vo shom na Aharon arɔng, a simo, a wey na yɛ, ko ma ra won yaga Aharon arɔng. 

21  Ma hwo jut pyɛ banɛn de yin a yong o, yɛ à hwêy mus de yin a yong na dyam, ko ma bomo yɛ e ji kya. Ano, ma bunut yɛ cɛk o cɛk o, ma hwongo yɛ, ye tɛ́ ɛ nemuk, ko ma zagat nɛ e ra nshî rɔt de ne tele yi e raku mo. 

22  “Ano arɔng, yin á tɛ̀ Dagwi Darwey, Dagwi min a vo shom jeng de yin á sè e Tabera, na Masa tanga Besak Cwey. 

23  Á tomo hin yi e Kadɛsh Barneya, á nɔng in nu, na yin a wɔ̀ sey ɛ sevwel de a sé kyè wɔ̀ nɔng in o. Ko yin á tɛ̀ gap min e ra yɛ wɛt, yin á sogo a yɛ na nehywɛ, ko yin á gyeng nu mɛ wɛt. 

24  Yimo de ma tɔk in, yin e dôp sogso a Dagwi Darwey na nehywɛ. Gwong de Dagwi a toyo a Mose na won mɛ 

25  “E bamâ yông mus o, Dagwi Darwey a ye, e kyè wɔ wey na yin ko ma gaba e nuyel mɛ, ma nàra ɛ nepɔlɔ kuru banaas nagwi na nabwalak. 

26  Ma ra won, ma ye, ‘À Darwey Dagwi hwo wey na bemat mō wɛt. Hwà viri hɛn yi e Misra na gbɔng gap mō, ko hwà nusu na yɛn yi e hwomo na gbɔng reto mō, na be sè bemo. 

27  Bedabeda mɛn Abraham, na Yishak tanga Yakɔp ba ra a hwo fwom na yey mɛn mwa. Bare na yɛn, ko hwo bɛrɛng negbarak, na neves tanga banɛ̂n bemat vemo wɛt. 

28  Ka ano wɛt, ko BeMisra bê ye, hwà tɔk wɔ̀ yel na bemat mō mo e sevwel de hwà kana sira a yɛn mɛ wɛt. Yɛn a rɔda ye, hwà nusu na bemat o e hey, na hwo ba mɔbɔs hɛn, yaga hwà kyɛ́ o hɛn zɔng! 

29  Ko di, e yɛn a bemat de hwà ga kana kasa na be sè bemo, yɛn vemo de hwà ga nusu na yɛn yi e sevwêl Misra yi na gbɔng reto mo na gap mo arɔng.’ ”

