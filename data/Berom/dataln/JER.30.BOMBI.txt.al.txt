1  Dagwi Darwey, Dagwi Israyɛl, 

2  a yang Yirmiya, “Jɛk e bwok-basa kayɛ pyɛ de ma ga ha a hwo. 

3  Yaga jeng yé kyè vey de ma rɔda toyo na bemat hom, yɛn Israyɛl na Yuda. Ma rɔda toyo na yɛn vey e sevwel de ma kana nɔng bedabeda mɛn, ko yɛn a rɔda to vɔk benap mɛn. Me Dagwi Darwey, Dagwi Israyɛl ma ha ano.” 

4  Dagwi Darwey a ha e ra BeIsrayɛl na BeYuda ngan: 

5  “Me wok sesin rezot, sesin bengyip, ko sê netyang wɛt. 

6  A remo, tumal na hwo bare! Rwas e tɔk tɔ hwey a? Yaga sɛ́ kwong de me bɛrɛng kawɛ rwas na vɔ e ra jim mɛ sede hwā de e rus tɔ ɛ? Yaga sɛ́ de kawɛ mwat e bɛrɛng yɔɔm ɛ? 

7  Gbɔng gasi ves he kyè vey bê tɔk tyɛngrɛ tuhak na hɛ wɛt, jeng reyɔm yaga bemat hom, ko mwa ano yɛn a rɔda dal.” 

8  Dagwi Darwey, Da Jey Mwa a ye, “Jeng de tuk hane ha rɔda ba pom, mê kwɔrɔ swesek de gwa sé e rafwɔ mɛn, me pat ngyang mɛn, ko yɛn ê to sè besam yére dyuk wɛt. 

9  Yɛn a rɔda ra a me fwom, me Dagwi Darwey, Dagwi mɛn, tanga womo de ma rɔda tɛ̀ ɛ e ra gwofwa negwɔm Davit sede gbɔng gwɔ̀m. 

10  “À bemat hom, yin wok bengyip wɛt, à BeIsrayɛl, yin ye lot wɛt. Mê sey ɛ hin, yi e vwel yikyik, yi e vwel de yin a sé ɛ besam. Yin ê to vɛ hin e lɔ, na yin a sangal e ji netyang. Bê gyep in naka, ko vit a mwat de ê shira hin. 

11  Mê vey na yin na me sey in, Mê wey na yére bemat jey mwa, yi e nedem de ma kana shara hin ɛ, ko mê wey na yin wɛt. Mê hala hin sana tabak wɛt, ko jeng de mê tabak hin, mê ra ano e gwong de gwa sé tyɛng. Me Dagwi Darwey ma ha ano.” 

12  Dagwi Darwey a yang bemat mɛ, “Baram min bê vel wɛt, nedem de yin a mǎ hin ɛ nê tɛ̀ tyang wɛt. 

13  Vit a mwat de ê bɛrɛng hin naka, vit a hwal yaga bweykanang min. Ba ga ye waa a reha tɛ́ min tyang. 

14  Mwa vê tɛ̂ yey min ba ga ye bam a hin, yɛn e to ka bare na yin wɛt. Ma ga hwo e ra yin sede mwat repugu, ba ga tabak hin na neves. Yaga banɛn min ba sé pyak, ko neves min na sé nerey. 

15  Yin to gwɔrɔng yaga baram min wɛt, vit a hwal de gwô tɛ̀ in tyang. Ma tabak hin ano, yaga banɛn min ba sé vɛ̀t. Ko tomong ves min ba sé pwoy. 

16  Ko di a remo, mwa vemo de be re in, bê re ɛn arɔng. Ko mwa vê repugu min, bê hashe hɛn sede besam arɔng. Mwa vemo de ba tak a yin, bê tak a yɛn, ko mwa vemo de ba jugu hin, bê jugu hɛn arɔng. 

17  Mwa ano de vê repugu min be tē, ‘Ba ga kyini Siyɔn, vit a mwat de e bare na wɛ.’ Ko mê to tɛ̀ in tyang, mê tɛ̀ baram min tyang. Me Dagwi Darwey ma ha ano.” 

18  Dagwi Darwey a ye, “Mê toyo na bemat hom e sevwel mɛn, ko mê wok nemwishish kahɛ lɔ. Bê to lɔk Yɛrusalɛm e ra raku wɛ, ko bê toyo na lɔ gwɔ̀m rɛ. 

19  Bemat de ba sangal e hwomo bê ra lwɛlɛ somo, yɛn ê mok na yey pyɛng, Yɛn ê gwɛ pyak yi na nerat hom e ra yɛn, Nerat hom nê tɛ̀ be nɔng ɛn nerey. 

20  Mê toyo a nèy mɛn na reto mɛn rê raane, na me to tus ɛn gbarak. Mê tabak mwa vemo de be tak a yɛn. 

21  Gwɔ̀m mɛn ê yi e yere mɛn. Wò rê negwɔm ê sè yi e ji mɛn arɔng. A rɔda vey na me, jeng de ma yila hɛ, yaga e wa de ê kyɛm a vey sana yila hɛ ɛ? 

22  Yɛn ê sè bemat hom, ko mê sè Dagwi mɛn. Me Dagwi Darwey ma ha ano.” 

23  Shom Dagwi ya sé sede wula, gul de gwo pɛsɛl na gap tyɔng wɛt de gwo hwosom e ra bato bemat beves. 

24  Gwô tik kwɔk wɛt sɛ̌ a ra kayɛ pyɛ de a ga tɛ̀ e yey na a ra. E jeng de ye kyè vey, bemat mɛ bê tɔk pyɛ́ yemo mwa kyɛrɛng.

