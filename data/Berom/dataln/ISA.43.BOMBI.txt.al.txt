1  Ko di, Dagwi Darwey, yɛ de a yong o, à Yakɔp yɛ de a tɛ̀ hwo sè pyɛ, à Israyɛl, a ye: “Hwo vo bengyip wɛt, yaga ma ga viri hwo, ma ga yila hwo na za mo, hwà sé nwang. 

2  Jeng de hwô kwey e nshi, mê sè na hwo, na e nerɔt, nê re o wɛt, jeng de hwô kwey e kya, hê re o wɛt, ko balêm kya mo bê wey na hwo wɛt. 

3  Yaga e me wɛ à Dagwi Darwey, Dagwi mo, Wo Jɛrɛ wo Israyɛl, mwât sey o. Ma nára Misra na me viri hwo, Etiyopya na Seba e to mo. 

4  Remo de hwà sé rwat e bayis hom, wo nerey, ko me tɛ̀ yey na hwo, me nɔng bemat e to mo, yére bemât jey e tô neken mo. 

5  Hwo vo bengyip wɛt, yaga ma sé na hwo. Mê vey a hwo na yére mo, yi e rwa rak, ko yi e rwa ta mê tula hin. 

6  Mê yang rwa bato, ‘Hala hɛn!’ ko rwa batin, ‘Ro na yɛn wɛt!’ Vey na nèy bewen hom ne yikyik na behwóng hom vê yɛnɛ̂ jey — 

7  kawɛ de be yila hɛ na reza hom, womo de ma yong yaga gbɔng nerat hom, womo de ma tɛ̀ a sé pyɛ, ko ma yong ɛ́. 

8  Vey in na bemat hom de ba vɔk bayis, ko yɛn a sé bebók, yɛn a vɔk betong, ko yɛn a sé bekpey! 

9  Tik na yére bemât jey ye tula hɛ, ko bemat mwa be man. E yɛ̌ e ji cī mɛn ya dura pyɛ́ yemo ko ya ha a wot pyɛ́ gyam ye té ɛ? Tik na ye vey na vê nuha yɛ, na be ha tyɛng ano, ko tik na bemat be vey na be ye, ‘A sé mwin.’ ” 

10  Dagwi Darwey a ye: “Yin a sé vê nuha hom, na bemât fwom hom de ma kasa, yaga na yin a tɔk, na yin a sey tsak o na me, na yin a tɔk tsɛng-tsɛng e me à yɛ̀. Ba tanga yong dagwi hwak e ra me, kɛ bê sɛ̀ hwak e bama hom wɛt. 

11  Me, me wɛ̀ à Dagwi Darwey, vit a mwât sey hwak sɛ̌ me. 

12  Me pyɛ hom ma dura wɛshɛrɛk, ma sey, ko ma shara ha mó, jeng de yin á vɔk dagwi duk e tē min wɛt, yin a sé vê nuha hom.” Dagwi Darwey a ye ano. 

13  “Ma sé Dagwi, ko e ngamo-nuyel ma sé yɛ̀, vit à hwak de ê tɔk sey hwak yi e vwɔ hom. Me ra fwom ko wa ê dul ɛ?” Ba rɔda wey na Babilɔn 

14  Dagwi Darwey de a viri hin, Wo Jɛrɛ wo Israyɛl a ye: “Yaga yin, mê tomo vɔk e Babilɔn ko mê kwɔrɔs mwa bewɔ́rɔ lɔ̂ ngyang, ko lwɛ́lɛ̂ shɛgɛsh BeBabilɔn gwô tɛ́ ɛ sesin. 

15  Me wɛ Dagwi Darwey, Wo Jɛrɛ min, Wo yông yerê BeIsrayɛl, Gbɔng Gwɔ̀m min.” Núsu pas yi e Misra 

16  Dagwi Darwey, de à yong gwong e gworep, na kwɔ̂n kwey e bagung nshi, 

17  yɛ̀ a hwɔtɔ bekyɛkyɛ bedwa na bedwa mo, na bemat como de yɛn a kasa, yɛn a gabsa, ba sang to sogo wɛt, ba ga rimi hɛn, sede kyâ kywa-kya. 

18  Yin bare na pyɛ́ de ya ga kwey zɔng, kɛ yin tɔrɔng e ra pyɛ́ ryoso zɔng wɛt. 

19  Di, me kyè wɔ̀ ra pyɛ́ pyas, a remo ya ga nusu, hwà sé di yɛ wɛt a? Mê tɛ̀ gwong e hey, na nerɔt e hêy gbingiring. 

20  Ngyāma yê nɔ́ng me nerey, nevu-hey na bengyuwa, yaga mê nɔng nshi e hey, na nerɔt e hêy gbingiring, ko mê nɔ̂ng bemat de ma kasa nshi, 

21  yɛn bemat de ma yong yaga tó hom, yaga na yɛn a dura wɛshɛrɛk somo hom! BeIsrayɛl ba dura feng wɛt 

22  Dagwi Darwey a ye: “Mwa ano, à BeYakɔp, yin a re a me fongol wɛt, à BeIsrayɛl, yin a ga ruru na me! 

23  Yin a ga vey nɔng me tyīmit min yaga nɔrɔ̂ rangas, kɛ yin a nɔng me nerey na nenɔrɔ min wɛt. Ma tɛ̀ a yin nedirik na pyɛ̂ nɔrɔ, kɛ ma tɛ̀ in gbɛrɛk na jamâ nɔrɔ̂ pyɛ̂ nesang hyɔɔlɔl wɛt. 

24  Yin a ga sey a me mapâk nesang hyɔɔlɔl na dyām, kɛ yin dyɛng a me yey na sebwêp nenɔrɔ min wɛt. Ko yin a ga yɛklɛ me na banɛn min, yin a ga tɛ̀ me gbɛrɛk na neburu min. 

25  Me, a sé me de me fugut neburu min yaga nerey hom, ko mê to bare na banɛn min wɛt. 

26  Tɛ̀ in sekun hom, tik na wot wɔ̂ shɔt, ha in pyɛ kun o, yaga na yin dura yin a ra tyɛng. 

27  Dâ beda min wo susu mo à ra banɛn, ko bezarap min ba sogo a me nehywɛ. 

28  Yaga ano ma tɛ̀ bemât nuyel kwɔ̂n jɛrɛ hom ligis, ma nára Yakɔp na be wey na yɛ, ko Israyɛl a sè pyɛ dúsa.”

