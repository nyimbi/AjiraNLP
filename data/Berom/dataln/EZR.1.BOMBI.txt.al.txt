1  E ji shey hê mɛsɛng de Sairus á sè Da vwel Pɛrsya, Dagwi Darwey á sila pyɛ de á kana ha yi e nû Yirmiya, zarap Dagwi. A tɛ̀ e yêy Sairus a nɔng redu, de ba jɛk rɛ na be tomo na rɛ, na be mok ha mo e yɛnɛ̂ bavwêl segwɔm mɛ. Redu ma remo ngan: 

2  “Me Sairus, Da vwel Pɛrsya, ma nɔng redu remo. Dagwi Darwey, Dagwi wo lagwi, a ga nɔng me negwɔm e ra bavwel mwa e jey. A ga to nɔng me nedirîk lɔ̂k Gbɔng Duk Re Fongol mɛ e Yɛrusalɛm wo vwêl Yuda. 

3  Tik na Dagwi a sè tanga yin mwa de yin a sé bemat mɛ. Yin a rɔda kyè vɔk e Yɛrusalɛm, na yin to wɔ̀ lɔk Gbɔng Duk wo Dagwi Darwey, Dagwi wo Israyɛl, yɛ womo de bé re a yɛ fongol e Yɛrusalɛm. 

4  Ka sede hwak e ji bemat mɛ mo de ba sé e de sesam e simo be sɛlɛ hɛ na a bin to ɛ, ko tik na bemât vwara mɛ be nɔng ɛ sɛlɛ de e simo. Yɛn a nɔng ɛ dyam pyɛng na dyam shinang, na yas, na pyɛ́ detidetu, mwa tanga nɔrɔ̂ yey pyɛng de ê nɔng e Gbɔng Duk wo Dagwi e Yɛrusalɛm.” 

5  Ano kwong, beda nelɔ rùhup yére Yuda na Bɛnyamin, na bepiris, na BeLevi, mwa kawɛ mwat de hâ Dagwi ha ra ɛ e yey mɛ ba yong ɛn, na be kyè wɔ̀ to lɔk Gbɔng Duk Re Fongol wo Dagwi Darwey e Yɛrusalɛm. 

6  Bemât vara mɛn mwa ba sɛlɛ na nɔngɔs hɛn pyɛ́ pyak yere yemo ngan: Pyɛ̂ fwôm lɔ na dyam pyɛng, na dyam shinang, na nekyɔrɔk detidetu, na yas, na nedirî pyɛ̂ dyām yɔkyɔk tanga nenɔrɔ detidetu yaga Gbɔng Duk o. 

7  Da Vwel Sairus a toyo a yɛn na pyɛ̂ fwom de Gbɔng Gwɔ̀m Nɛbukadnɛzar á kana hashe yi e Gbɔng Duk Re Fongol e Yɛrusalɛm e jeng como, ko á wɔ̀ tik yɛ e gbɔng duk sekwit mɛ. 

8  A nára yɛ e vwɔ̂ Mitredat, gbɔng o wo gban gwɔ̀m, womo de a bara nepyak yɛ, ko a nɔ̂ng Shɛshbazar, gwɔmna wo bak vwêl Yuda. 

9  -

10  Nepyak pyɛ́ ma nemo: bèkɛt dyam shinang kuru batat (

30  ) yaga narâ nɔrɔ bèkɛt dyam pyɛng gu rining (

1  ,

29  ) neshǐ dyam shinang kuru batat (

30  ) neshǐ dyam pyɛng naga benaas na kuru rining (

410  ) bwang pyɛ̂ fwom o cak gu rining (

1  ,

11  Nepyak pyɛ́ mo mwa na sé gu batungun na naga benaas viisis (

5  ,

400  ) de ba yong na dyam shinang na dyam pyɛng. Shɛshbazar á kyè mɛ na nɛ jeng de yɛ tanga bwang bemât sesam o bá sè to ɛn yi e Babilɔn vɔk e Yɛrusalɛm.

