1  Yɔshuwa a yila bemât yére Rubɛn, na yê Gat tanga rebit yê Manase yê rwa rak. 

2  A yang ɛn, “Yin a ga gyeng kayɛ pyɛ de Mose, mwât fwôm Dagwi Darwey, a nɔng in nu e ra yɛ̀, ko yin a ga to gyeng badu hom arɔng. 

3  Yin a tɔk yē waa à begwa min wɛt e ji neshey nemo pyak vey e yunung, ko yin a ra mwa pyɛ de Dagwi Darwey, Dagwi min, a nɔng in nu. 

4  Di in a remo, Dagwi Darwey, Dagwi min, a ga nɔ̂ng begwa min pɔngɔ, ba ga sɛ̀ sangâl netyang, sede remo de a kana sira a yɛn. Yaga ano, doyo hin, na yin toyo vɔk e nelɔ min e vwel de ha tɛ́ ɛ min e gurâ Yɔrdan de Mose, mwât fwôm Dagwi Darwey, a kana nɔng in. 

5  Ko tē in naka, na yin bin gyeng mwa badu de Mose, mwât fwôm Dagwi Darwey, a kana nɔng in vɛ: Tɛ̀ in yey na Dagwi Darwey, Dagwi min, na yin kyè e begwong mɛ mwa naka, na yin raa badu mɛ, na yin to bana hin na yɛ, na yin ra a yɛ̀ fwom na yey rining tanga gap min mwa arɔng.” 

6  -

8  E bama mo, Yɔshuwa a tɛ̀ a yɛn nerat, ko a tɛ̀ ɛn e gwong. A to yang ɛn, “Toyo hin vɔk e nelɔ min na pyɛ̂ nedanerey sizɔng de yin a sɛ̀: Kàra yas, na dyam shinang, na dyam pyɛng, na dyam pama tanga dyam shi tanga gwakû berugu. Gas in pyɛ́ de yin a hashe yi na bemât repugu min o na begwa min.” Ko yɛn a kyè vɔk e nelɔ mɛn. Mose a ga kana nɔ̂ng rebit yerê Manase kwɔn o mɛn e rwa rak wo Yɔrdan, ko bwang mɛn Yɔshuwa a nɔng ɛn kwɔn o mɛn e rwa ta tanga bwâng begwa mɛn BeIsrayɛl. 

9  Ano kwong, bemât yerê Rubɛn, na ye Gat tanga rebit ye Manase ba hala BeIsrayɛl e Shilo, e vwêl Kanaan, ba sogo ba kaba gwong vɔk e kwɔn mɛn e vwêl Gileyat, hemo de yɛn a ga re sede remo de Dagwi Darwey a kana nɔng ɛn redu yi e nû Mose. Gàgbang rangâs yas e bak Rɔt Yɔrdan 

10  Jeng de yɛn a wul Gɛlilɔt bagat na Yɔrdan, e ji sevwêl Kanaan, ko yerê Rubɛn, na ye Gat tanga rebit ye Manase yɛn a lɔk gbɔng gàgbang rangâs yas vɔk na Dagwi de wá sè garang e hwomo. 

11  Ko bwâng BeIsrayɛl ba wok ha mo, ba yang bemɛn, “Káa! BeRubɛn, na BeGat tanga rebit yerê Manase ba ga lɔk gàgbang rangâs yas vɔk na Dagwi e yɛnɛ̂ vwêl Kanaan, e Gɛlilɔt, e gura gworo gwô BeIsrayɛl!” 

12  Ko yɛn mwa bemât Israyɛl ba hwo tula hɛn e Shilo, yaga na be wɔ tó como na yɛn. 

13  Ko yɛn a tanga tomo Pinehas Ɛlɛyazar, piris, wɔ na BeRubɛn, na BeGat tanga BeManase vê rwa rak e vwêl Gileyat. 

14  A vɔk ɛ bemât nuyel kuru vê yére BeIsrayɛl rwa ta, kawɛ e ji mɛn a sè dalɔ̂ ruhup e bak yere mɛn. 

15  -

16  Jeng de yɛn a wɔ̀ sɛ̀ yére rwa rak o e vwêl Gileyat, yɛn a hwo ha na yɛn ngan: “Wok in pyɛ de regyɛng bemât Dagwi Darwey ba ye: E yerê yiyɛ pyɛ vyes à yemo de yin a hwo ra a Dagwî BeIsrayɛl ano ɛ? Yin a sé kyɛ́ in nà raa Dagwi Darwey, ko yin a hwo lɔk a bato min gàgbang rangâs yas! Yin a ra retek yunung na Dagwi Darwey! 

17  Bare hin na banɛn de wot a ra e Peyor de bá vey á regyɛng bemât Dagwi Darwey na tumbang, ba ga vey a wot wɛt arɛt? Ko wot a ga ka tɛ̀ neyey mot haalal yi e vɛ pere vey e yunung wɛt. 

18  Ko a remo, yin a to sé doyo a Dagwi Darwey bama a? Ka sede yin a ra retek na yɛ yunung, ko nahwol a rɔda tɛ̀ shom na mwa regyɛng BeIsrayɛl. 

19  Ko ka sede yin e bare, bak vwel de yin a vɔk o wà pɔrɔk hɛ, de be tɔk re a Dagwi ɛ fongol wɛt, ko yē in dɔ vey e vwel de Dagwi Darwey a vɔk hɛ, e kwɔn de bûk sangal mɛ gwó sangal ɛ. Sɛ̀ in hin kwɔ̂n sangal o e tē mot! Ko yin kwon ra retek na Dagwi Darwey kɛ na wot wɛt. Yin lɔk a bato min gàgbang rangâs yas vɔk na Dagwi hwak detu na wo Dagwi Darwey, Dagwi mot wɛt. 

20  Bare hin na jeng de Akan Zɛrak a kana kyɛ́ ɛ́ nà gyeng redu de ba nɔng e ra pyɛ́ de bê wey mɛ hywiri! Shôm Dagwi ya kana hwo e ra BeIsrayɛl mwa, ko á sè e yɛ nju mɛ zɔng de á wey yaga banɛn vane mo wɛt!” 

21  Bemât yére Rubɛn, na yê Gat tanga rebit yê Manase ba toyo a bemât nuyêl regyɛng BeIsrayɛl, ba ye, 

22  “Dagwi Darwey a sé Dagwi Wo Nerey Mwa, ey, a sé wo nerey mwa! Yɛ a tɔk pyɛ de ya tɛ̀, wot a ra ano, ko tik na BeIsrayɛl mwa be tɔk arɔng. Ka sede wot a lɔk gàgbang rangas o, na wot a ra retek, na wot kyɛ́ ot nà raa Dagwi Darwey, ko yɛ a kwon tik ot na neken wɛt! 

23  Ka sede wot a lɔk gàgbang rangâs yas o, na wot bin doyo yi na yɛ, ka wot a ra ano, na wot nása ɛ̀ nenɔrɔ̂ yas burang kɛ ne nemuk kɛ ne wunâ nesa, ko tik na Dagwi Darwey pyɛ mɛ a tala hot neves mot! 

24  Áa! Wot a ra ano zɔng, yaga wot a wok bengyip wɔgɔ, yére min yê kwon ba yâng myot e jeng de ye kyè vey: ‘Sɛ́ min ya sé na Dagwi Darwey, Dagwî BeIsrayɛl arɛt? 

25  E yɛ de a ga tɛ̀ Rɔt Yɔrdan he sè yɛnɛ̂ vwel e tē mot na yin BeRubɛn tanga BeGat. Vit à hin nà nu e ji pyɛ̂ Dagwi Darwey!’ A sé ano de yére min ya rɔda ba tɔk dul myot nà re a Dagwi Darwey fongol. 

26  Pyɛ ma yemo de ya tɛ̀ wot a lɔk gàgbang rangâs yas womo, ko wa sé yaga na wot a nása ɛ̀ nenɔrɔ̂ yas burang kɛ pyɛ́ mo cak wɛt. 

27  Ko di in, wot a simo, na he tɛ́ ɛ pyɛ nuha e tē mot na yin, tanga e tê zamang de he kyè vey e bama mot. Tik na he dura, wot arɔng wot ê tɔk re a Dagwi Darwey fongol e nuyêl bûk sangal mɛ yi na nása nenɔrɔ̂ yas burang, na ne nemuk, tanga ne wunâ nesa. Yi ano, yére min ye kwon ba yâng yére mot e ngamo nuyel, vit à hɛn nà nu e ji pyɛ̂ Dagwi Darwey. 

28  Wot a bare, ka sede yére min ya ba ha ano e jeng de ye kyè vey, ko myot ya rɔda ba yang ɛn, ‘Di in, bedabeda mot bá lɔk gàgbang rangâs yas womo, tyɛng na wane de wa sé e kwɔ̂n re a Dagwi Darwey fongol. Ba lɔk wɛ, na be nása ɛ̀ nenɔrɔ̂ yas burang kɛ pyɛ́ mo cak wɛt, ko yaga na wo sè nuha e tē min na wot wɔgɔ, wot a sé e ji bemât Dagwi arɔng.’ 

29  A sé kyiri, na be ye, wot a ra retek na Dagwi Darwey, kɛ wot a kyɛ́ ot nà raa hɛ, na wot lɔk gàgbang rangas yaga nása nenɔrɔ̂ yas burang, na ne nemuk, tanga ne wunâ nesa. Wot e simo nása nenɔrɔ mot e ra gàgbang rangas de wa sé e nuyêl bûk sangâl Dagwi Darwey zɔng.” 

30  Jeng de Pinehas, piris, na bemât nuyêl regyɛng BeIsrayɛl de bá sè tanga yɛ ba wok pyɛ́ de BeRubɛn na BeGat tanga BeManase ba misang, ko ya jam a yɛn. 

31  Ko Pinehas Ɛlɛyazar a yang ɛn, “A remo, wot a tɔk, Dagwi Darwey a sé e tē mot. Yin a ga kyɛ́ in nà raa Dagwi Darwey wɛt. Ko mwin, yin a ga sey BeIsrayɛl yi e tabâk Dagwi Darwey.” 

32  E bama mo, Pinehas, tanga bemât nuyel o ba toyo yi na BeRubɛn, na BeGat yi e vwêl Gileyat vɔk na bwâng BeIsrayɛl e vwêl Kanaan, ko yɛn a misang a yɛn pyɛ de bemat o ba ha. 

33  Reha mo ra jam a BeIsrayɛl, ko yɛn a somo Dagwi. Ba to ha hâ wɔ̂ tô como na bemɛn, na be wey na sevwel de BeRubɛn na BeGat ba sangal ɛ̀ wɛt. 

34  BeRubɛn tanga BeGat ba ye, “Kwɔ̂n rangas hemo ha sé nuha e tē mot na yɛn wɔgɔ, Dagwi Darwey a sé Dagwi mot.” Ko ba vo a hɛ rezâ “Nuha.”

