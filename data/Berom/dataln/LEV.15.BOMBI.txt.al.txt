1  Dagwi Darwey a ha a Mose na Aharon a yang ɛn, 

2  yɛn a ha a BeIsrayɛl badu vemo ngan: Kawɛ mwat de rɔ ha ga kaba pyɛ́ mɛ, ko ye yis na nshi rishish, ko nshi rishish o na sé ligis. 

3  Kɛ nshi mo na rɔɔ yis kɛ na ga ye gying ayi, ko mwat o ê nàra ligis. 

4  Yaga ano, kagwɛ gwat de e dyɛngɛs ɛ, na kayɛ pyɛ de e sangsal ɛ yê sè ligis. 

5  -

6  Ko kawɛ mwat de ê ra gwat o, kɛ ê sangal e ra kayɛ pyɛ de mwat o a ga sangal ɛ, ko mwat o ê kus berugu mɛ, a kus ɛ, ko ê nàra ligis vɔk e nawiri. 

7  Ko kawɛ mwat de a ra rebêk mwât rɔ mo, ê kus berugu mɛ, a kus ɛ, ko ê nára ligis vɔk e nawiri. 

8  Ko ka sede mwat de pyɛ́ mɛ ye yis na nshi rishish o a tulus betey e ra mwat hwak de a sé haalal, ko mwat o ê kus berugu mɛ, a kus ɛ, ko ê nára ligis vɔk e nawiri. 

9  Kayɛ pyɛ de be laga kɛ kwɔ̂n sangal de mwât rɔ mo a sangal ɛ, ya ga tɛ́ ɛ ligis. 

10  Ko kawɛ mwat de a ra pyɛ cak e ji pyɛ́ de mwat o a ga sangal ɛ, ê nára ligis vɔk e nawiri. Kawɛ mwat de a jut pyɛ cak de mwat o a ga sangal ɛ, ko ê kus berugu mɛ, a kus ɛ, ko ê nàra ligis vɔk e nawiri. 

11  Ka sede mwât rɔ mo a ra mwat hwak na vɔ mɛ sana kus, ko mwat de a ra ɛ mo ê kus berugu mɛ, a kus ɛ, ko ê nára ligis vɔk e nawiri. 

12  Bē mɔrɔ kahɛ rwêy secwem de mwât rɔ mo a ra hɛ, ko kayɛ pyɛ de ba tsep na cɔ́gɔt, be kus yɛ. 

13  E bama de mwat de pyɛ́ mɛ ye yis na nshi rishish a ga tɛ̀ tyang, ko ê gyeng nepɔlɔ netaama, na a de kus berugu mɛ, a kus ɛ na nshî lwel, ko ê tɛ́ ɛ haalal. 

14  E tuk hê rwit, mwat o ê wɔ na bewǔtut beba kɛ bebɔp beba e nuyêl bûk sangâl Dagwi, ko a nɔ̂ng piris vɛ. 

15  Piris o ê nára gwining yaga nɔrɔ̂ fûng banɛn, ko gwohwak yaga nɔrɔ̂ burang. Gwong a gwomo de piris o ê ra, na a tɛ̀ mɛ mwat o haalal. 

16  Ka sede nshî jwat na yi e pyɛ̂ mwat o mòol zɔng, ko a kus rebek mɛ mwa, ko ê nàra ligis vɔk e nawiri. 

17  Bē kus kagwɛ gworugu na karɛ rehwo de nshi mo na ra, ko yê nàra ligis vɔk e nawiri. 

18  E bama de mwat a ga man bek na hwā, ko mwa hɛn bē kus ɛn, ko bê nàra ligis vɔk e nawiri. 

19  Jeng berang hwā, hwā mo ê nàra ligis nepɔlɔ netaama. Ko kawɛ de a ra rebek mɛ ê tɛ́ ɛ ligis arɔng vɔk e nawiri. 

20  Kagwɛ gwat de e dyɛngɛs ɛ na kayɛ pyɛ de e sangsal ɛ e jeng berang mɛ yê tɛ́ ɛ ligis. 

21  -

23  Kawɛ mwat de a ra gwat mɛ, kɛ kayɛ pyɛ de a ga sangal ɛ, kɛ pyɛ́ de ya sé e ra rak nekwɔn o, ê kus berugu mɛ, a kus ɛ, ko ê nàra ligis vɔk e nawiri. 

24  Ko ka sede mwat hwak a man bek na hwā, ko jeng berang mɛ ye pere hwo, a ga tɛ́ ɛ ligis tyɛng sede hwā mo, ko ê nàra ligis nepɔlɔ netaama. Kagwɛ gwat de ê dyɛng ɛ gwô tɛ́ ɛ ligis arɔng. 

25  Ka sede berang o ba yi kpɛɛ kɛ ba re nuyel, ba kwey jeng o, ko ê sè ligis vɔk e jeng de ba yɛnɛ hɛ, tyɛng sede e jeng bɛrɛng berang mɛ. 

26  Kagwɛ gwat de e dyɛngɛs ɛ, na kayɛ pyɛ de e sangsal ɛ e jeng o, yê sè ligis. 

27  Kawɛ mwat de a ra pyɛ́ mo, ê kus berugu mɛ, a kus ɛ, ko ê nàra ligis vɔk e nawiri. 

28  E bama de berang o ba ga tumal, ê gyeng nepɔlɔ netaama, na a de tɛ́ ɛ haalal. 

29  E tuk hê rwit o, ê jut bewǔtut beba kɛ bebɔp beba, a wɔ́ mɛ na piris e nuyêl bûk sangâl Dagwi. 

30  Piris o ê nára gwining yaga nɔrɔ̂ fûng banɛn, ko gwohwak yaga nɔrɔ burang. Gwong a gwomo de piris o ê ra, na a tɛ̀ mɛ hwā mo haalal. 

31  E yɛnɛ mo, Dagwi Darwey a ha na Mose tanga Aharon a ye, ha in a BeIsrayɛl gakgak, bē tē naka na rehâ tɛ́ ɛn ligis. Yaga jeng de bê vey e bûk sangal hom de gwa sé e tê kwɔ̂n ye ngyɔk mɛn, ka sede ba sé ligis, ko bê dal wɛt. 

32  Badu ma vemo e ra mwat de pyɛ́ mɛ ye nunus na nshi rishish kɛ mwat de nshî jwat mɛ ne nusu mòol zɔng, 

33  na hwā e jeng berang mɛ, kɛ mwat de a man bek na hwā e jeng de a sé ligis.

