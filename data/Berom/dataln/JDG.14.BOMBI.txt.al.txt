1  Tuhak Samsɔn a gyirik vɔk e Timna, e hwomo a di hwông BeFilisti hwak. 

2  E bama de a toyo vey e lɔ, ko a hwo há a da mɛ tanga dē mɛ, a ye, “Káa, ma di hwông BeFilisti hwak e Timna. Rá in a me weneng mɛ.” 

3  Ko da mɛ na dē mɛ ba yang ɛ, “Vit a hwong de hwà di e ji yere mot na cang mot de hwô tɔk ra weneng o, sɛ̌ hwà wɔ vo hwong yi e ji yere dyuk de be kyese a yɛn e cwɛl wɛt arɛt?” Samsɔn a toyo a yɛn, a yang ɛn, “Ma dal na simô wane, yaga a jam a me e yey hom, ra in a me weneng mɛ.” 

4  Beda mɛ na dē mɛ ba ka tɔk, pyɛ mo ya yi na Dagwi Darwey wɛt, yaga Dagwi a sé jāma gwong de ê teshe na BeFilisti. Yaga e jeng yane BeFilisti bá sè re negwɔm e ra BeIsrayɛl. 

5  Ano kwong Samsɔn na da mɛ tanga dē mɛ ba hwo sogo, ba gyirik vɔk e Timna. Yɛn a kwey e gwông câp anap BeFilisti, ko bwôt gukum hwak wa di ɛ, ko wa lumla e ra yɛ. 

6  Gabik Dagwi Darwey ha hwo e ra yɛ, ko a kaba gukum o na vɔ mɛ, a vɛ̌ hama wɛ sede kekwey vyel shi. Ko Samsɔn a ha a da mɛ na dē mɛ pyɛ de a ga ra wɛt. 

7  Bama mo a gyirik, a wɔ̀ ha na hwong o, ko a jam a yɛ e yey mɛ. 

8  Bamâ jeng tyɔng Samsɔn a toyo wɔ̀ ra wenêng hwong o, ko a pere ye rɛng, na a di revîn gukum de a kana mɔrɔ, ko a langat hɛ de a pom, a sɛ̀ shok ya ga tula hɛn ɛ̀, ko ya ga tɛ̀ nshi. 

9  A ye ngyuk, ko a paa bèhamal shok o e vwɔ mɛ. A kyě re wɔ̀ sɛ̀ mɛ̀ da mɛ tanga dē mɛ, a nɔt ɛn, yɛn arɔng yɛn a re, ko a ka há a yɛn, a paa yɛ yi e revîn gukum wɛt. 

10  Dâ Samsɔn a wɔ́ e lɔ tya mɛ, na a wɔ̀ di hwong o. Samsɔn kwong a yong pyɛ̂ nzem e hwomo, yaga negwɔn mɛn na sé ano yɛn bebot bemat. 

11  Jeng de BeFilisti ba di ɛ, ba tomo bewen kuru batat, na be sangal tanga yɛ be tɛ́ ɛn besa mɛ. 

12  Ko Samsɔn a yâng besa mɛ mo, “Ma rɔda ha a yin gwɔrɔ-há hak, ko ka sede yin a tɔk toyo a me na cap-ha mo e ji nepɔlɔ netaama ne nzem nemo, ko ma rɔda nɔng in berugu berat, bepɛng o kuru batat tanga behak kuru batat de ba tɔrɔ vɛ. 

13  Ko ka sede yin a tɔk ha a me cap-ha mo wɛt, ko e yin de yin a rɔda nɔng me berugu berat bepɛng o kuru batat tanga behak kuru batat de ba tɔrɔ vɛ.” Yɛn a yang ɛ, “Hā gwɔrɔ-há mō, na wot wok.” 

14  Ko a yang ɛn, “Yi e ji wo serwéy pyɛ̂ re ya nusu, yi e ji wo gap pyɛ̂ neta ya nusu.” Yɛn a tɛ̀ nepɔlɔ netat, vit a mwat de a tɔk nɔng cap-ha mo wɛt. 

15  E tuk he naas, yɛn a yang hwâ Samsɔn, “Ra a rwas mō netsitsɛng, na a ha a wot cap-ha mɛ mo. Ka sede ano wɛt, ko wot a rɔda rangas hwo na kya mwa na lɔ da mō. Yin a rini hot, na yin vey sey ɛ pyɛ́ mot, na wot tɛ́ ot bepɛng arɛt?” 

16  Ko hwâ Samsɔn a hwo tosho e nuyel mɛ, a yang ɛ, “Ko sɛ̌ hwó kyɛ́ o me, ko hwó kwɛlɛng me wɔgɔ, hwó simo me a? Hwà ra e rɛ̌, ko hwo ha a bemat hom gwɔrɔ-há, ko hwo ka ha a me cap-ha mo wɛt ɛ?” Ko Samsɔn a yang ɛ, “Ma ka ha a da hom na dē hom wɛt, ko me pere wɔ ha a hwo a?” 

17  Hwā mo a sangal e de tosho e negasi netaama nane. E tuk he taama e yɛnɛ mo, Samsɔn a hwo ha a yɛ cap-hâ gwɔrɔ-há mo, yaga a ga dopse bɔrɔk hɛ kahɛ tuk na sesin. 

18  E tuk hê taama, gyam na gwi gwo wɔ̀ yel ɛ̀, bemât repomo mo ba hwo yang ɛ, “E sɛ́ de ya dal shok na neta ɛ? E sɛ́ de ya dal gukum na gap ɛ?” Ko Samsɔn a yang ɛn, “Ka yin a yâng ra fwom na keshěp pyɛ hom wɛt, ka yin a yâng tɔk cap-hâ gwɔrɔ-há hom o wɛt.” 

19  Ko Gabik Dagwi Darwey a hwo e ra yɛ na reto, ko a sogo, a gyirik vɔk e Ashkɛlɔn, a wɔ̀ mɔbɔs bemat kuru batat, a paa berugu mɛn de ba tɔrɔ vɛ, a wɔ̀ nɔ̂ng bemat de ba há a yɛ cap gwɔrɔ̂-ha mo. A vɛ̌ vo shom, a kyè wɔ e lɔ da mɛ. 

20  Ba jut hwā mɛ, ba nɔ̂ng mwat de á sè a Samsɔn gbɔng rwâs gwel e jeng weneng o.

