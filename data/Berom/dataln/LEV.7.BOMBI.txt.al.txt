1  Vemo vɛ a badu e ra begwong nása nɔrɔ̂ talâ banɛn de ha sé pyɛ de ya dal mwa na nejɛrɛ. 

2  Ba rɔda yɛrɛ yas o e vwɔ yege gwô gàgbang rangâs yas e kwɔn hining o de be yɛt ɛ̀ yas yaga nɔrɔ̂ yas burang, ko nemi mo bê waram nɛ e mwa bebak gàgbang rangâs yas o. 

3  Ba rɔda paa mwa sebwep o, na rum o, na sebwêp pyɛ̂ jim o, 

4  na pyík o na mwa sebwêp yɛ, tanga cûng bwêp yey o de ba rɔda paa mwa na pyík o. 

5  Piris a rɔda rangas mwa e ra gàgbang rangas o, ha sé nɔrɔ̂ pyɛ̂ re de ba rangas vɔk na Dagwi Darwey. A sé nɔrɔ yaga talâ banɛn. 

6  A sé e beras zɔng e ji belɔ̂ piris de bê tɔk re banama mo, ko a sé gbing-gbing be re vɛ e kwɔn de ha sé jɛrɛ. A sé pyɛ de ya dal mwa na nejɛrɛ. 

7  Redu narâ nɔrɔ̂ fûng banɛn ra sé tyɛng na rê talâ-nɛn. Banama mo ba sé yaga piris de a nára nenɔrɔ mo. 

8  Ko ka sede mwat hwak a vey na nɔrɔ̂ yas burang, a sé e piris de e nára nɔrɔ mo, de ê vɔk rehwô yas o. 

9  Ko mwa nɔrɔ̂ nemuk de ba yong e kwɔ̂n kyê kpam-tuk kɛ e ra rwêy dyam dɛdɛrɛng, kɛ ba halang e rwêy dyam, ha sé hê piris de a nára hɛ. 

10  Ko mwa nɔrɔ̂ nemuk de ba kyé nɛ wɛt, kɛ ba suk nɛ na něy, kɛ ba yong nɛ nehwogot, na sé ne bepiris mwa, na yɛn a gas nɛ tyɛng e bato mɛn. Neha nehak e ra nɔrɔ̂ wunâ nesa 

11  Vemo vɛ a badu e ra begwông nása nenɔrɔ̂ wunâ nesa vɔk na Dagwi Darwey: 

12  Ka sede mwat hwak a simo nára nɔrɔ na a dura mɛ feng mɛ, ko tik na a wuna nɔrɔ̂ yas mɛ mo na hê kpam-tuk rɔkrɔk de ba suk na něy sana géy-sing, na kpam-tuk bagasak sana géy-sing de ba mɔmɔ na něy, tanga nekpam-tuk rɔkrɔk ne nemuk nerat de ba suk na něy. 

13  Ko ê to gwɛ̌ kpam-tuk de ba yong na géy-sing e ra nɔrɔ̂ wunâ nesa mo. 

14  A rɔda vey na pyɛ́ mo, ko a vɛ́sɛ yɛ jijining yaga Dagwi Darwey. E bama mo, pyɛ́ mo ya rɔda sè yê piris de a waram nemî yas e gàgbang rangâs yas. 

15  Ba rɔda re banamâ yas o e tuk de ba nára nɔrɔ mo. Be kwon tɛt ɛ bwang hɛ vɔk e nagasi wɛt. 

16  Ko ka sede mwat hwak a simo nára nɔrɔ̂ wunâ nesa yaga a ga kana sira e ra pyɛ cak, kɛ yaga simo mɛ zɔng ayi, ko ba rɔda re banama mo tuk o, ka sede bwang o gwa pɔl, ko be ba re vɛ nusû hwol arɔng. 

17  Ka sede bwang banama mo ba to tɛt ɛ e tuk hê netat, ko bê rangas vɛ hywiri. 

18  Ko ka sede ba re bwang banama de gwa tɛt ɛ e tuk hê netat o, ko Dagwi ê sey nɔrɔ̂ mwat wane mo wɛt, mwat o ê sɛ̀ pyɔlɔ ryat arɔng wɛt, yaga ba ga tɛ́ ɛ ligis, ko kawɛ mwat de a re vɛ, ba rɔda kaba hɛ na gyili redu mo. 

19  Banama de pyɛ cak ye ligis ya ga ra, ko be kwon re vɛ wɛt, be rangas vɛ vit. Kawɛ mwat de a sé haalal ê tɔk re banamâ nɔrɔ mo. 

20  Ka sede mwat de a sé ligis a re rehak e ji banamâ nɔrɔ̂ wunâ nesa de ba ga nára a Dagwi Darwey, a ga row neken mɛ, ko bê ró ɛ yi e ji bemat mɛ. 

21  Ka sede mwat hwak de a ra pyɛ de ya sé ligis — kɛ ye mwasi, kɛ ye ngyama ayi, kɛ kayɛ pyɛ cak de ya sé ligis, ko a re banamâ nɔrɔ hemo, a ga row neken mɛ, ko bê ró ɛ yi e ji bemat mɛ. 

22  Dagwi Darwey a to ha a Mose, a yang ɛ, 

23  a nɔ̂ng BeIsrayɛl badu vemo ngan: Mwat hwak a kwon re sebwêp ngyī, kɛ vyēl pyɛng kɛ shi wɛt. 

24  Ko be kwon re sebwêp yas de ba sɛ̀ ya ga ku, kɛ yane de ngyama ya mɔrɔ arɔng wɛt, ko bê tɔk ra mɛ kagwɛ fwom hwak na hɛ. 

25  Kawɛ mwat de a rɔda re sebwêp yas de ba rɔda nára a Dagwi Darwey yɛ nɔrɔ̂ pyɛ̂ re, a ga row neken mɛ, ko bê ró ɛ yi e ji bemat mɛ. 

26  Ano arɔng, kagwa de BeIsrayɛl ba sé sangal ɛ, be kwon re nemi ko tyɔng wɛt, kɛ ne benon, kɛ ne yas ayi. 

27  Ka sede mwat hwak a re nemi, a ga row neken mɛ, ko bê ró ɛ yi e ji bemat mɛ. Numo hê bepiris 

28  Dagwi Darwey a to ha a Mose, a yang ɛ, 

29  a nɔ̂ng BeIsrayɛl badu vemo ngan: Kawɛ mwat de ê vey nára nɔrɔ̂ wunâ nesa, tik na a nɔ̂ng Dagwi Darwey bak o winde wa sé mwɛ. 

30  Ko yɛ mwat o pyɛ mɛ ê wɔ na bebak o, vɛ a sebwep o mwa na cɔ̌ mo, ko a ra mɛ, sede ba sé nára a Dagwi Darwey nɔrɔ̂ yɛ. 

31  Piris a rɔda rangas sebwep o e ra gagbang rangas yas, ko cɔ̌ mo yê sè ye bepiris. 

32  -

33  Ko fwa mo gwô yege gwô sè gwô piris de ê nára nemi tanga sebwêp nɔrɔ̂ wunâ nesa mo, gwô tɛ́ ɛ numo mɛ. 

34  Yi e ji yas de BeIsrayɛl bê nára nɔrɔ̂ wunâ nesa, Dagwi Darwey a ga pat ɛ cɔ̌ mo tanga fwâ yege mo, a nɔ̂ng bepiris mɛ, na ye sè numo mɛn. Yemo ya sé pyɛ de BeIsrayɛl bê nɔngɔ̂s bepiris nesheneshey. 

35  Pyɛ́ yane ya sé numo hê Aharon tanga nèy mɛ yi e ji nɔrɔ̂ pyɛ̂ re de ba nára a Dagwi Darwey yi e tuk de ba tɛ̀ ɛn, be ra fwôm bepiris. 

36  E tuk o de ba shushu hɛn na něy, Dagwi Darwey a tɛ̀ redu wɔgɔ, BeIsrayɛl be nɔngɔs hɛn nû pyɛ́ yane mo. Hemo ha sé redu yaga bezamang mɛn mwa vɔk e nuyel. 

37  Vemo vɛ a badu e ra begwong nása nenɔrɔ̂ yas burang, na nenɔrɔ̂ nemuk, na nenɔrɔ̂ fûng banɛn, na nenɔrɔ̂ talâ banɛn, na nenɔrɔ̂ wunâ nesa tanga nenɔrɔ̂ tɛ́ ɛn bepiris. 

38  Dagwi Darwey á kana nɔ̂ng Mose badu vemo e Raku Sinai e hey, tuk de á ha a BeIsrayɛl be vey a yɛ na nenɔrɔ mɛn.

