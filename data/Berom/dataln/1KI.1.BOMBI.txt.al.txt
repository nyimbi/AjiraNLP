1  Gbɔng Gwɔ̀m Davit a ga kwop kpushuk. Bemât fwom mɛ ba bangas hɛ na berugû nemɔɔ, ko mwa ano, a tɔk wok nemɔɔ wɛt. 

2  Yaga ano, bemât badu mɛ ba yang ɛ, “À darwey, tik na wot a jama yorom-hwong hwak de a rɔda sangal tanga hwo, na a bɛrɛng hwo. A rɔda dyɛngɛs na a kúlsa hwo, na hwo wok nemɔɔ.” 

3  Ba tɛ̀ be jama zɛrɛ̂ hwong e ji sevwêl Israyɛl mwa, ko ba sɛ̀ hwong hwak e Shunɛm de reza mɛ a Abishak, ba vey mɛ na yɛ na gbɔng gwɔ̀m o. 

4  Hwong o a sé zɛrɛ mo tyɔng wɛt. Ba tik ɛ na a sangal na gbɔng gwɔ̀m o, na a bɛrɛng hɛ, ko gbɔng gwɔ̀m o a wuna bek na yɛ wɛt. 

5  -

6  E bama de Absalɔm a kana ku, Adoniya de Hagit, hwâ Davit, a tɔ a yɛ, a sè kunat e ji nèy Davit. A sè zɛrɛ wen e za wɛt. Da mɛ a ga sang gyong ɛ, kɛ a ha na yɛ e ra pyɛ de e ra wɛt. A hwo tos rato mɛ wɔgɔ, yɛ a sé gbɔng gwɔ̀m. Yaga ano, a jut bekyɛkyɛ̂ bedwa na bedwa mo, a yong ɛ̀ na bemat kuru batungun (

50  ) de be kyè e nuyel mɛ. 

7  A wuna hɛ na Yowap de neng mɛ a Zɛruya tanga Abiyatar, piris, yɛn a ye ey na be sɛlɛ hɛ. 

8  Ko Zadɔk, piris, na Bɛnaya Yɛhɔyada, na Natan, zarap, na Shimei, na Rey tanga bemât gyeng Davit bá sè tanga yɛ wɛt. 

9  Tuhak, Adoniya a yong nzem nɔrɔ̂ yas de be yɛt vɔk na Dagwi na tyīmit na berɔndɔng tanga bemus de ba mɔsɔ, a yong nzem o e Gbondong Gwɔ̄m bagat na lwêl Ɛn-Rɔgɛl. A rini nèy Davit mwa tanga mwa bemât badu gbɔng gwɔ̀m vê yerê Yuda. 

10  Ko a ka rini gwà mɛ Sɔlɔmɔn, na Natan, zarap, na Bɛnaya tanga bemât gyeng Davit wɛt. Ba tɛ̀ a Sɔlɔmɔn negwɔm 

11  Natan a hwo wɔ na Batsheba, neng Sɔlɔmɔn, a rangal hɛ a ye, “Hwà ga wok, Adoniya hwêy Hagit a ga tɛ̀ a tó mɛ negwɔm wɛt a? Ko Gbɔng Gwɔ̀m Davit a ka tɔk ɛ pyɛ cak wɛt. 

12  Ka sede hwó simo yin sè beken tanga hwey mō Sɔlɔmɔn, tik na me vo a hwo redu. 

13  Ci na gbɔng gwɔ̀m, na hwo yang ɛ, e yɛ de a kana sira a hwo wɔgɔ, Sɔlɔmɔn a rɔda re negwɔm na a sangal e ra gwofwa negwɔm o wɛt arɛt? Ko e rɛ̌ de Adoniya a de sé re negwɔm o kwong ɛ? 

14  Jeng de hwà rɔda se rɔngɔl ha na gbɔng gwɔ̀m o, ko mê vɛ me yel, na me dyɛng ɛ ma e ha mō.” 

15  Batsheba a hwo yel wɔ̀ na gbɔng gwɔ̀m e ji duk mɛ. A ga kwop kpushuk, Abishak, hwong yi e Shunɛm a sè sɛlɛ hɛ na a bɛrɛng hɛ. 

16  Batsheba a hwo ye guduruk, a kyul gbɔng gwɔ̀m. Gbɔng gwɔ̀m o a rangal hɛ, a ye, “Ala? E sɛ́ de hwó simo ɛ?” 

17  Hwā mo a yang ɛ, “À da, hwà ga sira a me na rezâ Dagwi Darwey, Dagwi mō wɔgɔ, sɔ hom Sɔlɔmɔn a rɔda ba re negwɔm e bama mō, e yɛ de a rɔda sangal e gwofwa negwɔm mō. 

18  Ko di a remo, Adoniya a ga tɛ́ ɛ gbɔng gwɔ̀m, ko hwà ka tɔk ɛ pyɛ cak wɛt. 

19  Di, a ga yong nzem nɔrɔ̂ yas de be yɛt vɔk na Dagwi na bemus pyak, na berɔndɔng de ba gyeng ba mɔsɔ tanga tyīmit. A rini nèy gbɔng gwɔ̀m mwa, a to rini Abiyatar, piris, tanga Yowap, mwât nuyêl bemât como. Ko a ka rini hwey mō Sɔlɔmɔn wɛt. 

20  À da, bayîs BeIsrayɛl ba sé e ra hwo, na be di mwat de hwà rɔda nɔng ɛn na a re negwɔm o e bama mō. 

21  Ka sede hwà ha wɛt, ko di, e bamâ reku mō bemat ba rɔda tɛ̀ me tanga hwey hom Sɔlɔmɔn wot a sé bemât sogô nehywɛ.” 

22  Jeng de Batsheba a sè rɔngɔl ha na gbɔng gwɔ̀m, ko Natan a vɛ̌ pom e lɔ gwɔ̀m. 

23  Ba ha a gbɔng gwɔ̀m o, Natan, zarap a ga vey. Natan a hwo yel, a gaba e cat bol gbɔng gwɔ̀m. 

24  A yang ɛ, “Neken mō ne ros! Ko sɛ̌ hwà kana ye, e Adoniya de a rɔda sangal e ra gwofwa negwɔm mō arɛt? 

25  Di, e yunung womo a ga wɔ̀ yong nzem nɔrɔ̂ yas de be yɛt vɔk na Dagwi na bemus pyak, na berɔndɔng de ba gyeng ba mɔsɔ, tanga tyīmit. A rini mwa nèy mō na Yowap, mwât nuyêl bemât como, tanga Abiyatar, piris. A vane ba sé re ba sé sɔ tanga yɛ, ko ba sé tē, ‘Neken mō ne ros, à Gbɔng Gwɔ̀m Adoniya!’ 

26  Ko a ka rini me tanga Zadɔk, piris, na Bɛnaya Yɛhɔyada tanga hwey mō Sɔlɔmɔn wɛt. 

27  À da, ko sɛ̌ e hwo de hwà ga yong ɛ mwat de a rɔda re negwɔm e to mō, ko hwà ka ha a wot besam mō wɛt a?” 

28  Gbɔng gwɔ̀m a hwo tomo be to yila a yɛ Batsheba. Hwā mo a vey, a tumal e nuyel mɛ. 

29  Gbɔng gwɔ̀m a yang ɛ, “Ma sira me na rezâ Dagwi Darwey, wo neken de a ga sey me yi e ji reyɔm hom mwa: 

30  E yunung wɛ de ma rɔda sila nuha sira de ma kana sira a hwo na rezâ Dagwi Darwey, Dagwi wo BeIsrayɛl wɔgɔ, hwey mō Sɔlɔmɔn ha rɔda sangal e ra gwofwa negwɔm na a re negwɔm e to hom e bama hom.” 

31  Batsheba a hwo ye guduruk, a ye det a rato mɛ e vwel, a ye, “Neken mo ne ros gbak-gbak, à darwey hom!” 

32  Gbɔng Gwɔ̀m Davit a tomo be yila a yɛ Zadɔk, piris, na Natan, zarap, tanga Bɛnaya Yɛhɔyada. Yɛn a vey e nuyel gbɔng gwɔ̀m o. 

33  A yang ɛn, “Kyè in tanga bemât badu hom, ko tɛ̀ in hwey hom Sɔlɔmɔn a laga dwa-madung hom, na yin wɔ̀ kyɔk ɛ e lwêl Gihɔn. 

34  -

35  E hwomo, Zadɔk tanga Natan ba rɔda shushu hɛ na něy, na a se gbɔng gwɔ̀m BeIsrayɛl. E bama mo, bē pɛl durum na be mok, ‘Nekên Gbɔng Gwɔ̀m Sɔlɔmɔn ne ros!’ ” 

36  Bɛnaya Yɛhɔyada a toyo a yɛ na ha a yang ɛ, “Ey, bê ra ano. Tik na Dagwi Darwey, Dagwi mō a tɛ̀ a sè ano. 

37  À da, sede remo de Dagwi Darwey a kana sè tanga hwo, tik na a sè tanga Sɔlɔmɔn ano arɔng, na a to tɛ̀ nerey negwɔm mɛ ne gwɛsɛ hɛ ne dal nemó.” 

38  Zadɔk, na Natan, na Bɛnaya Yɛhɔyada tanga bemât gyeng gbɔng gwɔ̀m, yɛn a kyè ba wɔ̀ tɛ̀ Sɔlɔmɔn a tut e ra dwa-madung Gbɔng Gwɔ̀m Davit, ba wɛrɛn na yɛ e lwêl Gihɔn. 

39  E hwomo, Zadɔk, piris, a jut kûm něy de a vɔk yi e bûk rê fongol, a shushu e ra tô Sɔlɔmɔn. Ba hwo pɛsɛl durum, ko bemat mwa ba hwo gbɔ ba tē, “Nekên Gbɔng Gwɔ̀m Sɔlɔmɔn ne ros!” 

40  Bemat mwa ba raa hɛ na pɛsɛ̂l behywɛ̄rɛ na jū detidetu, ba vɔk yey pyɛng sizɔng, sɛ̌ vwel ha lulum. Sɔlɔmɔn a hala a Adoniya 

41  Jeng de Adoniya na mwa bemat de ba sé tanga yɛ ba sé yɛnɛ nzem rê pyɛ́, ba hwo wok môk lwɛlɛ̂ yey pyɛng. Yowap a hwo wok fwɔ̂ durum de be pɛsɛl, ko a ye, “E sɛ́ de ya té e ji gbɔng repomo ano ɛ?” 

42  Jeng de a sé rɔɔ ha, gobok Yɔnatan Abiyatar, piris, a pom. Adoniya a yang ɛ, “Yel, ma tɔk hwà sé mwat rwat, hwà vey a me na yɛgɛt yat gbak.” 

43  Yɔnatan a yang ɛ, “Wey a sé ano wɛt”, yaga darwey mot gbɔng gwɔ̀m a ga tɛ̀ Sɔlɔmɔn a tɛ́ ɛ gbɔng gwɔ̀m e to mɛ. 

44  Gbɔng gwɔ̀m a ga tomo Zadɔk, na Natan, na Bɛnaya Yɛhɔyada tanga bemât gyeng ɛ. Yɛn a ga tɛ̀ Sɔlɔmɔn a laga dwa-madûng gbɔng gwɔ̀m. 

45  Ko Zadɔk tanga Natan ba ga shushu hɛ na něy e Gihɔn. Yi e hwomo ba kyě ra mɛ lwɛ́lɛ gwomo vɔk e ji gbɔng repomo. Lwɛ́lɛ ma gwane de yin e wokos. 

46  Ko Sɔlɔmɔn a ga sangal e ra gwofwa negwɔm. 

47  Sɛ́ kwong ɛ? Bemât badu ba vey tâng Gbɔng Gwɔ̀m Davit show na yey pyɛng yaga sɔ mɛ Sɔlɔmɔn. Ba yang ɛ, “Tik na Dagwi mō a tɛ̀ rezâ sɔ mō Sɔlɔmɔn re dal remo na nerey, negwɔm mɛ ne dal nemo na yele arɔng!” Gbɔng Gwɔ̀m Davit a ye det a to, a re fongol e ra gwat mɛ, 

48  a ye, “Be somo Dagwi Darwey, Dagwi wo BeIsrayɛl! A ga tɛ̀ ma di mwat de a ga sangal e gwofwa negwɔm e to hom yunung!” 

49  Mwa bemat de Adoniya a ga rini ba tɛ̀ bengyip, ba vɛ̌ tele, ko kawɛ a vo gwong o mwɛ. 

50  Adoniya a tɛ̀ bengyip Sɔlɔmɔn, a tele a wɔ̀ yel e bûk rê fongol, a kaba pyɛ́ de ya sé sede badûk gàgbang rangâs yas. 

51  Ba wɔ̀ ha a Gbɔng Gwɔ̀m Sɔlɔmɔn wɔgɔ, Adoniya a tɛ̀ bengyip mɛ. Yaga ano, a wɔ̀ kaba badûk gàgbang rangâs yas, ko a ye, sɛ̌ gbɔng gwɔ̀m a ka sira a yɛ wɔgɔ, ê tɛ̀ be mɔrɔ hɛ wɛt e ngyen. 

52  Sɔlɔmɔn a toyo na ha a ye, “Ka sede yɛ a gyeng badu, vit a pyɛ de ya rɔda té na yɛ ko tyɔng wɛt, ka sede ano wɛt, ko a rɔda ku.” 

53  A hwo tomo be wɔ̀ jut Adoniya yi e gàgbang rangâs yas o. Adoniya a wɔ́ e nuyêl gbɔng gwɔ̀m o, a gaba e cat bol mɛ, ko gbɔng gwɔ̀m a yang ɛ, a kyè vɔk e lɔ mɛ.

