2  Neha 

13  :

1  -

22  ) 

1  Abiyam a hwo re negwɔm Yuda e shey hê kuru na hɛ rwit de Yɛrɔbɔwam a sè re negwɔm Israyɛl. 

2  A re negwɔm o yi e Yɛrusalɛm neshey netat. Dē mɛ Maaka a sè hwông Absalɔm. 

3  A raa Dagwi Darwey, Dagwi mɛ, na yey mɛ mwa sede dâ da mɛ Davit wɛt. Ko a raa begwong beves vê da mɛ Rɛhɔbɔwam e negya. 

4  -

5  Ko mwa ano, Dagwi Darwey, Dagwi mɛ, a nɔng ɛ hwey, na a re negwɔm e bama mɛ e Yɛrusalɛm, yaga na a gyeng mɛ netyâng Yɛrusalɛm o. A ra ano yaga Davit, de a ra pyɛ́ de ya jam a yɛ mwa neken mɛ, ko a ga sang kyɛ́ ɛ nà raa redu mɛ rehak wɛt, sɛ̌ rehâ Uriya WoHiti zɔng. 

6  -

7  Como de ya kana se e tê Yɛrɔbɔwam tanga Rɛhɔbɔwam ya re nuyel e tê Yɛrɔbɔwam na Abiyam pere wɔ wul mɛ yɛnɛ̂ negwɔm Abiyam o. Bwâng pyɛ́ de Abiyam a ra, ba jɛk yɛ e Bwok-basa Pyɛ̂ Bare yê Begwɔ̀m Yuda. 

8  Abiyam a ku, ba lɛrɛ hɛ e Repomô Davit, ko hwey mɛ Asa a re negwɔm e to mɛ. Asa a re negwɔm Yuda (

2  Neha 

15  :

16  —

16  :

6  ; 

16  :

11  -

13  ) 

9  Asa a hwo re negwɔm Yuda e shey hê kuru baba de Yɛrɔbɔwam a sè re negwɔm Israyɛl. 

10  A re negwɔm o neshey kuru banaas na hɛ hining (

41  ) yi e Yɛrusalɛm. Gwēy mɛ Maaka a sè hwông Absalɔm. 

11  Asa mo a ra pyɛ́ de ya jam a Dagwi Darwey, tyɛng na pyɛ de da mɛ kunat Davit a kana ra. 

12  A ro bejwâng bemat, beha na beras de bà ragas tomong ves e nekwɔn sekwit yi e vwel o mwa, ko a to paa pyɛ̂ sekwit de beda mɛ ba kana lɔk. 

13  A pat gwey mɛ Maaka yi e negwɔm dê Gwɔ̀m, yaga a kana yong pyɛ sekwit byɛm-byɛm yaga Ashera, ci hwā mo. Asa a tow pyɛ mo, ko a rangas yɛ e vwâk Kidrɔn. 

14  Mwa ano ba ka gangas nekwɔn de ba re a pyɛ̂ sekwit fongol wɛt, ko Asa pyɛ mɛ a raa Dagwi Darwey na yey mɛ mwa vɔk e jeng reku mɛ. 

15  A tɛ̀sɛ mwa pyɛ́ de da mɛ tanga yɛ ba kana tik jaram yaga Dagwi e ji Gbɔng Duk Re Fongol, yɛ̄ a pyɛ́ de ba yong na dyam shinang na dyam pyɛng. 

16  Asa, gbɔng gwɔ̀m Yuda, tanga Baasha gbɔng gwɔ̀m Israyɛl, ba sǎ tô como na bemɛn mwa jeng de yɛn a sè re negwɔm. 

17  Baasha a wɔ̀ hwo e ra Yuda, a re repomô Rama, a yong jwâ-pomo mo, a gwɛ a wɛ gap. A tik ɛ bemât como, na be dul mɛ bemat nà yel kɛ nusu yi e vwêl Yuda. 

18  Yaga ano, Asa, gbɔng gwɔ̀m Yuda, Asa a hashe mwa dyam shinang tanga dyam pyɛng yi e negban Gbɔng Duk Re Fongol tanga ne lɔ gwɔ̀m. A tomo mɛ begbɔng bemât fwom vɔk e Damaskus, na be wɔ̀ nɔ̂ng Bɛn-Hadat gbɔng gwɔ̀m Sirya, de a sé hwêy Tabrimɔn Hɛziyɔn na ha hemo ngan: 

19  “Tik na wot a wuna hot na sira, sede remo de bedabeda mot bá kana ra. Dyam shinang na dyam pyɛng yemo ya sé nɔrɔ mō. Tik na hwo kwɔrɔ wuna-na-sira min na Baasha, gbɔng gwɔ̀m Israyɛl. Wɔ̀ hwo ɛ na como, yaga na yɛ a bin nu na bemât como mɛ yi e vwel hom.” 

20  Bɛn-Hadat a simo pyɛ de Asa a yong o, a tomo bemât como mɛ, na be wɔ̀ hwo e ra bapomô Israyɛl. Ba re bapomô Iyɔn, na Dan, na Abel-Bet-Maaka na bak Gworep Galili, tanga neyɛnɛ̂ sevwêl Naftali. 

21  Baasha a wok pyɛ de ba ga ra, a tik yông Rama mo, a toyo hɛ vɔk e Tirza. 

22  Ano kwong, Asa a hwo tomo, be rini BeYuda mwa, kawɛ mo, na be wɔ̀ hashe beta tanga babirik cɔ́gɔt de Baasha a kana tula, na a yong mɛ Rama. Ko Asa a yong bapomô Geba e sevwêl Bɛnyamin tanga Mizpa na pyɛ́ yane mo. 

23  Bwang pyɛ́ de Asa a ra, mwa na bapomo de a yong tanga wɛng de a bɛrɛng ba jɛk yɛ e Bwok-basâ Pyɛ̂ Bare yê Begwɔ̀m Yuda. E kwopa mɛ, a re reyɔm na serɔ̂ bol. 

24  Asa a ku, ba lɛrɛ hɛ e sak begwɔ̀m e Repomô Davit, ko hwey mɛ Yɛhɔshafat a re negwɔm e to mɛ. Nadap a re negwɔm Israyɛl 

25  Nadap Yɛrɔbɔwam a hwo re negwɔm Israyɛl e shey hê neba de Asa a sè re negwɔm Yuda. A re negwɔm o neshey neba. 

26  A ra a Dagwi Darwey banɛn tyɛng sede da mɛ de a tɛ̀ BeIsrayɛl be ra banɛn. 

27  Baasha Ahiya wo yerê Isakar a yong gwông nengyas, a mɔrɔ Nadap, jeng de Nadap o tanga bemât como mɛ ba rɔnɔ repomô Gibɛtɔn rê BeFilisti. 

28  Pyɛ yemo ya té e shey hê netat hê negwɔm Asa wo Yuda. Baasha a hwo re negwɔm Israyɛl e tô Nadap. 

29  Remo-remo, a hwo mɔbɔs mwa yére Yɛrɔbɔwam, tyɛng na pyɛ de Dagwi Darwey a kana ha yi na Ahiya zarap mɛ e Shilo, A wey na yɛn mwa, a ka tɛt ɛ mwat gwining wɛt. 

30  Pyɛ yemo ya té, yaga Yɛrɔbɔwam a kana tɛ̀ Dagwi Darwey, a tɛ̀ shom sizɔng yaga banɛn de a ra, na a to tɛ̀ BeIsrayɛl be ra banɛn. 

31  Bwâng pyɛ́ de Nadap a ra, ba jɛk yɛ e Bwok-basâ Pyɛ̂ Bare yê Begwɔ̀m Israyɛl. 

32  Asa, gbɔng gwɔ̀m Yuda, tanga Baasha, gbɔng gwɔ̀m Israyɛl, ba sǎ tô como na bemɛn mwa jeng de yɛn a sè re negwɔm. Baasha a re negwɔm Israyɛl 

33  Baasha Ahiya a hwo re negwɔm Israyɛl e shey hê netat de Asa a re negwɔm Yuda. A re negwɔm o yi e Tirza neshey kuru baba na nɛ nenaas (

24  ). 

34  A ra banɛn e nuyel Dagwi Darwey tyɛng sede Yɛrɔbɔwam, de a tɛ̀ BeIsrayɛl, be ra banɛn.

