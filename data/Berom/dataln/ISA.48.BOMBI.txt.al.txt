1  Wet in betong na ha hemo, à yin belɔ Yakɔp, de bé yila hin na rezâ Israyɛl, ko yin a raa yere min yi e Yuda, Yin e sisa na rezâ Dagwi Darwey, ko yin e ra won na Dagwî Israyɛl, mwa ano de yin e ra ano na tsak o, kɛ necik wɛt. 

2  Yaga yɛn e tâng bato mɛn à bemât gbɔng pomô jɛrɛ, ko be tē yɛndɛng e ra Dagwi wo Israyɛl, Dagwi Darwey, Dâ Jey Mwa à reza mɛ. 

3  Pyɛ́ de ya ga kwey a remo, ma dura yɛ wɛshɛrɛk raane, yá nusu yi e nu hom, ko ma tɛ̀ be tɔk yɛ, ma ra yɛ ziri, ko ya ga kwey. 

4  A remo de ma tɔk yin a sé gbàrak, ko tɔ min ba sé sede rwinîs dyam, ko batili min sede dyam pama. 

5  Ma dura a yin yɛ raane, gyam na ye té, ma ha a yin yɛ, yaga na yin a bin ye wɛt wɔgɔ, “E ci hom de ya ra yɛ̄, pyɛ de ma tsep, na yemo de ma turu ya nɔng nu e ra yɛ̄.” 

6  Yin a ga wok, na yin a ga di pyɛ́ yemo mwa, ko yin ê dura yɛ̄ wɛt a? E ngamo nuyel, mê tɛ̀ yin wok pyɛ́ pyas, pyɛ̂ lɛrɛ de yin a kana tɔk wɛt. 

7  Bá yong yɛ raane wɛt, a sé mɛsɛng yong yɛ a remo, Gyam yunung yin a ga sang wok yɛ wɛt, ano yin ê tɔk ye wɛt wɔgɔ, “Ma kana tɔk yɛ.” 

8  Yin a ga sang wok, kɛ yin a ga sang tɔk wɛt, yimo raane betong min bá sè pyot wɛt. Yaga ma tɔk yerê kwɛlɛng mo, ko bá yila hwo à wo sogô nehywɛ yimo tɔ mo. 

9  Yaga reza hom ma ka tik shom hom, yaga nerey hom mê niri na yin, yaga na me kyini hin wɛt. 

10  Di, ma ga rugut hin, ko sede dyam pyɛng wɛt, ma ga mara hin e kyâ ju, e kyâ ju hê reyɔm. 

11  Yaga me, me pyɛ hom me ra ano, yaga sɛ́ de bê tɛ̀ reza hom ligis ɛ? Mê nɔ̂ng hwak gbɔng nerat hom wɛt. Dagwi Darwey a rɔda viri Israyɛl 

12  Wet in betong na me, à yerê Yakɔp, na BeIsrayɛl de ma yila! Ma sé Dagwi, ma sé wo susu mo, ko ma sé wo yɛnɛ mo. 

13  Vwɔ hom gwa bomo retîs jey, ko vwɔ yege hom gwa lasha lagwi, sede ma yila hɛn, yɛn e tumal ting. 

14  Tula hin mwa hin, wok in! Wa e ji mɛn de a dura pyɛ́ yemo ɛ? Dagwi Darwey a tɛ̀ yey na mwât fwom mɛ. Yɛ̀ ê ra pyɛ de a simo e ra Babilɔn, ko vwɔ mɛ gwô gawey gwô sè e ra BeBabilɔn. 

15  Ey, e me, e me de ma hanat, ma yila hɛ, ma ga vey na yɛ, ê di wɛng e begwong mɛ. 

16  Vey in bagat, wok in! Yi e susu mo, ma ga ha e lɛrɛ wɛt, jeng de pyɛ́ mo yá té, má sè e hwomo, ko a remo, Darwey Dagwi Darwey, a ga tomo me tanga Gabik mɛ. 

17  Dagwi Darwey wo viri hin, Wo Jɛrɛ wo Israyɛl a ye: Ma sé Dagwi Darwey, Dagwi min, womo de e basa a yin, yaga nerat min, womo de e kyè na yin e gwong de yin ê kwey ɛ. 

18  Káa, ka yin a wet betong na badu hom! Ka nerey min nà yang sila sede rɔt, ko wɛng min ha yang hwo na gap sede bagun nshî gworep. 

19  Nèy min na yâng sè pyak sede bazɛk, ko yére min ye sè bɛɛrɛ sede yenêng bazɛk o. Bê sang fugut, kɛ be wey na reza mɛn e nuyel hom wɛt. 

20  Nusu hin yi e Babilɔn, tele hin yi e Babilɔnya. Dura hin ano na môk yey pyɛng, shara hin ha mo mwa. Tomo hin hɛ vɔk e neyɛnɛ̂ jey, yē in, “Dagwi Darwey a ga viri Yakɔp mwât fwom mɛ.” 

21  Yɛn á wok yêy hwɔshɔ jeng de ma kyè na yɛn e hêy gbingiring wɛt. Á tɛ̀ nshi ne tele a yɛn yi e gwofwa, á vugu gwofwa mo, ko nshi ná dɔng. 

22  Dagwi Darwey a ye, “Vit à yêy dyɛngɛ na vê ragas neves!”

