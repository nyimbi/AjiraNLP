40  —

41  ) Hâ Dagwi Darwey 

1  Dagwi Darwey a hanat a Iyɔp a ye, 

2  “Mwat de e simo na a tɛ̀ a mwat hwak renɛn, e tɔk tó ding na Wo Reto Mwa arɛt? Mwat de e ra nenan na Dagwi, tik a hanat.” Hâ Iyɔp 

3  Iyɔp a hanat a Dagwi Darwey a ye, 

4  “Mwin ma vey pyɛ cak wɛt, sɛ́ de mê hanat a hwo ɛ? Ma tɛ̀ vwɔ e nu yuu. 

5  Ma ga kana hanat zang hining, zang ba mwa ko mê to gwɛ re nuyel na ha wɛt.” Hâ Dagwi Darwey 

6  E bama mo Dagwi Darwey a hanat a Iyɔp e ji sombabos, a yang ɛ, 

7  “Rɔgɔs gyindi gak à rwas; Mê ra a hwo rangal, ko hwo, hwô hanat a me. 

8  Hwo hwô tɛ̀ a me renɛn a? Hwô wey na me, na hwo tɛ́ o wo cik arɛt? 

9  Hwà vɔk gap sede Dagwi a? Hwô tɔk moklo na fwɔ sede yɛ a? 

10  Tɔrɔ hwo na gbɔng nerey na nedyɛt nerat, bang o na nerey na negwɔm. 

11  Tɛ̀ shom mō ye tē puu, bɛrɛng kawɛ mwat de e dak kaa e tɛ̀ ɛ a dyɛng to. 

12  Bɛrɛng mwat de e tos to, tɛ̀ ɛ a dyɛng hɛ, ko hwo wey na bemat beves, e kwɔn mɛn. 

13  Lɛrɛ hɛn mwa e vwel, rɔgɔs hɛn e kwɔ̂n bevuvwel. 

14  Ano kwong me arɔng mê sey ha mō, wɔgɔ vwɔ yege mō gwó tɔk nɔng o wɛng. Gworubɛt 

15  Di, gworubɛt de ma yong gwɛ, sede remo de ma yong o, gwó re sɔng sede rɔndɔng. 

16  Gap gwɛ ha sé e rawit retô gwɛ ra sé e ji banama jîm gwɛ. 

17  Gwó nàta rûm gwɛ gwo sè tabat sede cɔgɔ̂t kugul, banama bol gwɛ ba vɔk gap. 

18  Bekup gwɛ ba sé sede wɔ́rɔ dyam pama, nedem gwɛ sede dyam. 

19  Gwɛ à gwo mɛsɛng e ji tomong Dagwi, sɛ̌ mwat de a yong gwɛ zɔng, ê tɔk wey na gwɛ. 

20  Beraku be nɔngɔ̂s gwɛ pyɛ̂ re, e kwɔn de mwa ngyāma yɛ ra ɛ jɔgɔ. 

21  Gwó dyɛngɛs e tê cɔ́gɔt wùrum, gwo lɛrɛ hɛ e ji sere. 

22  Necam batîn wùrum ne kyiri gwɛ, nelang babɔnɔng né gwɔrɔ gwɛ. 

23  Ka sede gwɔrɔt gwó ha yol, gwo tē funglang, gwo ye lot wɛt, gwó tik yêy gwɛ bes zɔng sede nshi Rɔt Yɔrdan na yel a gwɛ mɛf e nu. 

24  Mwat a sé de e vo gwɛ na guk, kɛ a boro wôl gwɛ na sòro a?”

