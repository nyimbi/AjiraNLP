1  E jeng o Dagwi Darwey ê jut wal mɛ de wa sé vwes, rwey o, wò gap, ê tabak mɛ Gwalwel, gwogwɔ̀m ji gworep de gwa tsip ɛ ko gwó kyě mirik hɛ. Lwɛlɛ̂ bwî anap gwô neba 

2  E jeng o: Ra lwɛlɛ e ra bwî anap rwat. 

3  Me, Dagwi Darwey me bɛrɛng gwɛ, me tɛ̀sɛ a gwɛ nshi kayɛ jeng. Me gyeng gwɛ nagwi na naturuk na mwat hwak a mǎ gwɛ wɛt. 

4  Ma lashe yey na gwɛ wɛt. Ko ka gwa nɔng me rɔgɔ na shik, mê wɔ̀ hwo gwɛ na como, mê dak kya e gwɛ. 

5  Tik gwo man ɛ́ na me na me gyep gwɛ! Tik gwo gang-nshi na me, na gwo sangal tyang na me! 

6  E jeng o, yerê Israyɛl yê sè sede tîn cɔgɔt ryat, yê tɛ̀ berinis, yê túruk, yê tá cúyu, ko yê sila jey mwa na nèy. 

7  A ga tow bemat mɛ sede remo de a tow vemo de ba tow ɛn a? Kɛ a ga mɔbɔs bemat mɛ sede remo de a mɔbɔs vemo de ba mɔbɔs hɛn a? 

8  Dagwi Darwey a tabak bemat mɛ na neves, na sesam. A paa ɛn sede na gûl rak de gwa fes ding-ding. 

9  Ano BeIsrayɛl bê fugut banɛn mɛn, pyɔlɔ̂ halâ pyɛ́ vyes mɛn à yemo: bê hwongo beta begagbang nása nenɔrɔ̂ yas be tɛ́ ɛn fongol, bê to tik sesêk Ashera na gàgbang rangâs pyɛ̂ nesang hyɔɔlɔl e tumal wɛt. 

10  Ba ga hala gbɔng repomô dál, ba ga tik nelɔ mɛn barin sede hêy gbingiring, berɔndɔng be re ɛ̀ sehwey, be dyɛngɛs ɛ̀, be wey na nelang cɔ́gɔt o. 

11  Jeng de nelang o na ga hworok, ne kwɔrɔs hɛn, beha be vɛ́sɛ mɛ cɔ́gɔt kya. Bemat vemo ba tɔk pyɛ cak wɛt, yaga ano, womo de a yong ɛn e wok nemwishish mɛn wɛt. 

12  E jeng o Dagwi Darwey ê dak bemat mwa sede pyɛ̂ yeneng yi e Gwɔrɔt Ɛifaratɛs vɔk e Nɛk Misra, na a tula hin bemat mɛ vivining sede yére. 

13  E jeng o, bê pɛl durum rɛng-rɛng ko vemo de ba ro ɛn vɔk e vwêl Asirya, na vemo de ba ro ɛn vɔk e vwêl Misra bê vey re a Dagwi Darwey fongol e raku wo jɛrɛ e Yɛrusalɛm.

