1  Bare na womo de a yong o e nepɔlɔ newen mō. Nepɔlɔ neves né vey, neshey ne vey, hwo kwon ye, “Me wok netâ nɛ̀ wɛt.” 

2  Gwi, na negbey, na pwɛl tanga netangacɛn be tɛ́ ɛn mwangalang, ko bale be to man e bama rwak. 

3  Bemat bɛ́rɛng lɔ bé vow rebek, ko bemat gap be ye gup, be tɛ́ ɛn gbɛrɛk. Behâ hwongo be hala fwom yaga ba tɛt nepyak mɛn, vemo de be tē bíi e bapɔk ba sé tɛ́ ɛn bebók. 

4  Bê bang ri duk mwa, bê to wok fwɔ̂ hwongo yɛt wɛt. Lwɛlɛ̂ non zɔng gwo sene hwo, mwa fwɔ̂ behâ râ lɛlɛ gwô ye lɔ̀ɔ. 

5  Be tele hɛn kwɔn de ha sé turus lis, gwong o arɔng gwo nɔngɔs bengyip. Hwô tɔk jeng neken mō yi e tîn rɔgɔ de he turuk. Yɔrɔ de ya kana gyilsit yê ngungu zɔng. Hwô vɔk cwey pyɛ cak wɛt, yaga mwat a sé e gwong wɔ e sak, kwɔn sangal mɛ hê nesheneshey, ko bemat sesin be kyě kyè e nehyok. 

6  Rwik dyam pyɛng gwo tut ɛ, shǐ dyam shinang he mɔrɔ hɛ, tsung wo mɔrɔ hɛ e jɔt nshi, ko rwik vos nshi gwo tut ɛ e nû hwes. 

7  Fongol gwo to toyo vɔk e fongol, sede raane, ko gabik he toyo vɔk na Dagwi de a nɔng hɛ. 

8  A sé yapyi, a sé yapyi zɔng, mwat ngyɛgɛt pyɛ a ye, mwa pyɛ́ ya sé yapyi. Hâ yɛnɛ mo 

9  E ra netsitsɛng mɛ, Mwat Ngyɛgɛt Pyɛ́ a to basa a bemat tɔk, na masâ pyɛ́, na ngyɛgɛ̂t pyɛ́, na ngyɛrɛ̂ cīnat neha e ji nehywɛ. 

10  A jama batin ha vê neta, ko a jɛk tsak neha. 

11  Neha bemât netsitsɛng na sé sede begbayìn bemât suga e ra bedwa, be kara mɛ vɛ na be gwɛ̌ tele. Nà sé sede begbayìn Gbɔng Suga pyɛ mɛ. 

12  À hwey hom, tē naka, hwo wɔ́ yikyik e pyɛ́ yemo wɛt. Jɛkɛ̂s bebok-basa pyak ha vɔk yɛnɛ wɛt, ko kât ngyɛgɛt pyɛ́, he tɛ̀ rebek re ruru. 

13  Há hê yɛnɛ mo à hemo, bwang o mwa ba ga wo. Hwo sap Dagwi, hwo gyeng badu mɛ, yaga hemo hɛ à fwom zɔng de gwa sé gbing-gbing na mwasi. 

14  Dagwi ê vey na kavɛ tomong e nuyel shɔt, kayɛ pyɛ de ya sé e lɛrɛ, ryat o, kɛ vyes o.

