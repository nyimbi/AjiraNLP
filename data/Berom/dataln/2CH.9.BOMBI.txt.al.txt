1  Gwɔ̀m 

10  :

1  -

12  ) 

1  Gbɔng gwɔ̀m hwā wo sevwêl Sheba a wok reza de Sɔlɔmɔn a vɔk, ko a vêy rekyɛn e Yɛrusalɛm, yaga na a vey mara tɔ́k mɛ na nerangsal de na sé gbang. A vɔk ɛ bemât kyɔk mɛ pyak, a to vɔk ɛ bemaryat de ba hashe a yɛ pyɛ tanga něy nesang nerat, na dyam shinang pyak za wɛt, tanga dyéngere ryat sizɔng. Jeng de a man na Sɔlɔmɔn, a rangal hɛ mwa nerangsal de a kana vɔk e yey mɛ. 

2  Ko Sɔlɔmɔn a toyo a yɛ na neha e ra nerangsal o mwa, vit à pyɛ de ya sé e lɛrɛ na Sɔlɔmɔn de a tɔk misang a yɛ wɛt. 

3  Gbɔng gwɔ̀m hwā wo Sheba a wok yerê netsitsɛ̂ng Sɔlɔmɔn, a bɛrɛng yerê lɔk de ba lɔk lɔ gwɔ̀m o, 

4  na yerê pyɛ̂ re de be tik a yɛ. A to bɛrɛng bemât badu mɛ na yerê sangal mɛn e tebut, na bemât fwom de ba nɔngɔs pyɛ̂ re na pyɛ̂ sɔ mɛ tanga yerê berugû fwom de ba tɛ̀sɛ tanga yerê nenɔrɔ de Sɔlɔmɔn e nása e Gbɔng Duk Re Fongôl Dagwi Darwey. Pyɛ́ mo ya tɛ̀ ɛ a bidɛ pyɛ de ê ha, sɛ̌ a langat hɛ zɔng. 

5  A yang Sɔlɔmɔn, “Pyɛ́ de ma wok e vwel hom e ra hwo na netsitsɛng mō ya sé tsak o, 

6  ko ma tɔk sey tsak o na yɛ wɛt, sɛ̌ jeng de ma vey di yɛ na bayis hom. Ko sɛ̌ ma kana wok rebit pyɛ́ mó wɛt. Netsitsɛng tanga nedanerey mo na dal pyɛ de ba kana ha a me. 

7  Vê wɛng à bemat mo! Vê wɛng à bemât badu mo vemo de yɛn a sé na hwo kayɛ jeng, ko be wokos yerê neha netsitsɛng mō! 

8  “Be somo Dagwi Darwey, Dagwi mo! Yaga yey mɛ ya pɛngɛ na hwo, ko a tɛ̀ o, hwo sè gbɔng gwɔ̀m BeIsrayɛl. Tɛ̂ yey mɛ e ra BeIsrayɛl ha sé sana yɛnɛ, yaga ano, a tɛ̀ o, hwo sè gbɔng gwɔ̀m mɛn. A kasa hwo na hwo gas a kawɛ mwat shɔt e tē.” 

9  Ano a nɔ̂ng Gbɔng Gwɔ̀m Sɔlɔmɔn nɔrɔ̂ pyɛ́ detidetu de a vey mɛ. A nɔng ɛ dyam shinang de nedirik o na dal kilo gu banaas (

4  ,

10  Ko bemât fwom Huram na bemât fwom Sɔlɔmɔn de ba kana vey na dyam shinang yi e Ofir, ba vey na cɔ́gɔt almuk pyak sedesi tanga dyéngere ryat. 

11  Cɔ́gɔt á yane de Sɔlɔmɔn a tsep, a tɔrɔ mɛ Gbɔng Duk o tanga lɔ gwɔ̀m. A to yong mɛ yōm detidetu de be ra mɛ lɛlɛ e duk rê fongol. Ba ga sang di nepyak yerê cɔ́gɔt yemo e Yɛrusalɛm wɛt pere vey e yunung. 

12  Ano arɔng, Gbɔng Gwɔ̀m Sɔlɔmɔn a nɔ̂ng gbɔng gwɔ̀m hwā wo Sheba mo kayɛ pyɛ de a simo. A wuna ɛ yerê nenɔrɔ de ba ga tɔ́k ɛn be nɔngɔs shɛrɛk. Bama mo yɛ tanga bemat mɛ ba toyo vɔk e Sheba, sevwel mɛ. Nedanerêy Gbɔng Gwɔ̀m Sɔlɔmɔn (

1  Gwɔ̀m 

10  :

14  -

25  ) 

13  Kahɛ shey Gbɔng Gwɔ̀m Sɔlɔmɔn a sɛsɛm dyam shinang de nedirik yɛ na dal kilo gu kuru baba (

20  ,

14  A to gwɛ̌ sɛsɛm ɛ dyām de ba talsa hɛ de a tɛsɛ a bemât nejik, na bemât tom vwɔ, na yemo de a tɛsɛ a begbɔng begwɔ̀m BeArap, tanga begwɔmna bak vwêl Israyɛl. 

15  Sɔlɔmɔn a tɛ̀ be turu bègbɔng beruga naga beba (

200  ), ba turu kawɛ mo na dyam shinang de nedirik o na wul kilo betaama. 

16  A to tɛ̀ be turu beruga mo behak besɛl o naga betat (

300  ), ba turu kawɛ mo na dyam shinang de nedirik o na wul bágat kilo beba. A wɔ tik mwa beruga mo e Gwofwam Rehwôt Lɛbanɔn. 

17  Ba yong a yɛ gwofwa negwɔm mɛ gwogbɔng o. Ba tɔrɔ gwɛ na yìn gbin, ko ba dak gwɛ na celes dyam shinang. 

18  Gwofwa negwɔm gwa vɔk nekwɔn turus netyiimin. Ko bak bama mo wa sé kurung vɔk e rak o. Ba tɛ̀ kwɔ̂n tik vɔ tas e kahɛ hagat, ko ba yong begukum beba, ba tɛ̀ gwining e kahɛ hagat o. 

19  Ba to yong begukum kuru na vɛ beba, na be tumal, gwining e ra kwɔn tút e kahɛ hagat, yaga ano ba sé betyiimin e kahɛ hagat o. Ba ga sang yong a gbɔng gwɔ̀m hwak gwofwa negwɔm yere gwane wɛt. 

20  Ba yong neshǐ sɔ́ lɔ Sɔlɔmɔn na dyam shinang, ba to yong pyɛ̂ fwom yê Gwofwam Rehwôt Lɛbanɔn na celes dyam shinang. Ba ka ra fwom na dyam pyɛng wɛt, yaga e jeng Gbɔng Gwɔ̀m Sɔlɔmɔn, dyam pyɛng yá sè pyɛ cak wɛt. 

21  A vɔk begbɔng bedwa-nshi de ba kyese wɔ hashe a yɛ pyɛ́ detidetu tanga vê Hiram arɔng. Ba vɛ̀sɛ a yɛ na dyam shinang, na dyam pyɛng, na yìn gbin tanga bekát na bebogom e kahihɛ shey tat. 

22  Gbɔng Gwɔ̀m Sɔlɔmɔn á sè gbɔng darwey á to vɔk netsitsɛng, á dal mɛ kawɛ gbɔng gwɔ̀m e jey mwa. 

23  Ko bemat yi e jey mwa bá vɛ̀sɛ wokos netsitsɛng de Dagwi a nɔng ɛ. 

24  Kawɛ mwat de á vey, á vɔk a yɛ nɔrɔ̂ pyɛ́ sede dyam shinang na dyam pyɛng, na berugu, na pyɛ̂ como, na pyɛ̂ nesang hyɔɔlɔl, na bedwa, tanga bedwa-madung. Ba re nuyel na ra ano kahɛ shey. 

25  Sɔlɔmɔn a vɔk beduk dwa na vê bekyɛkyɛ̂ bedwa gu banaas (

4  ,

12  ,

26  Yɛ á sè gbɔng gwɔ̀m begbɔng begwɔ̀m vê yɛnɛ̂ bavwel yi e Gwɔrɔt Ɛifaratɛs wɔ̀ tā e vwêl Filistya, pere vɔk e yɛnɛ̂ vwêl Misra. 

27  E jeng negwɔm mɛ dyam pyɛng yá sè shɛrɛk e Yɛrusalɛm sede beta, ko cɔ́gɔt sida yá sè pyak sede cɔ́gɔt bwagam e bak vwêl berahwol. 

28  Bejik gbɔng gwɔ̀m bá yeles na bedwa yi e Misra tanga yi bavwel bahak. Rekû Sɔlɔmɔn (

1  Gwɔ̀m 

11  :

41  -

43  ) 

29  Bwang tom mwa de Sɔlɔmɔn a ra yi e mɛsɛng o vɔk e yɛnɛ mo, ba jɛk vɛ e bwok-basâ neha raane ne Natan zarap Dagwi, na Neha yi na Dagwi ne Ahiya wo Shilo tanga e Negwi-ywey ne Ido mwât-bɛ́rɛng rehâ Yɛrɔbɔwam Nebat wɛt a? 

30  Sɔlɔmɔn a re negwɔm e Yɛrusalɛm e ra BeIsrayɛl mwa neshey kuru banaas (

40  ). 

31  Sɔlɔmɔn a wɔ̀ sɛ̀ bedabeda mɛ, ko ba lɛrɛ hɛ e gbɔng repomô da mɛ Davit, ko hwey mɛ Rɛhɔbɔwam a re negwɔm o e to mɛ.

