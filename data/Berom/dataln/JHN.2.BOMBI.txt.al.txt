1  E bama nepɔlɔ neba, ba dop weneng e Kana wo Galili. Nêng Yɛsu a wɔ́ e hwomo, 

2  ko ba to rini Yɛsu na bemât masâ fwom mɛ arɔng. 

3  Jeng de ba sé e hwomo, nshî anap de ba sé sɔ na tala hɛn. Ko nêng Yɛsu a hwo yâng Yɛsu, “Nshî anap na ga tala hɛn.” 

4  A toyo a yɛ, a yang ɛ, “À neng-gwɔ, e fwom hom a gwane arɛt? Jeng de ma rɔda dura tó hom ya rɔngɔl e ngyen.” 

5  Neng mɛ a yâng bemat de ba sé ra fwom e lɔ mo, “Rá in kayɛ pyɛ de a yang in yin a ra.” 

6  Ko di, e kwɔn hane mo, ba vɔk bègbɔng kɛngɛ betyiimin ve beta de ba tik vɛ e hwomo, yaga na be raa mɛ̀ negwɔn kûs pyɛ́ nemo de badu BeYuda ba simo. Kwɛngɛ gwining gwo tɔk re nshi sede betsung betyiimin. 

7  Yɛsu a hwo yâng bemât fwom o, “Sila hin kɛngɛ mo na nshi.” Ko ba sila vɛ byɛf. 

8  Jeng de ba sila kɛngɛ mo, a yang ɛn, “Vɛ́ in nshi mo, na yin wɔ̀ nɔ̂ng dâ nzem o.” Ba ra sede remo de a ha a yɛn. 

9  Bemât fwom o ba tɔk kwɔn de ba vo nshi mo, ko yɛ dâ nzem o a tɔk wɛt. Jeng de a wɔt nshi mo de na ga tɛ́ ɛn nshî anap, a hwo yila rwâs gwel, 

10  a yang ɛ, “Mwa bemat be tānga nɔng nshî anap de na ta, ko jeng de bemat ba ga sɔ, nà ga vey a yɛn, be de vey na nane de na mâk ta wɛt. Ko hwo hwà ra ano wɛt; hwà tik nshi de na ta vey e remo.” 

11  Pyɛ bes yemo de Yɛsu a ra e Kana wo Galili ya sé ye mɛsɛng de a ra. Yi na yɛ, a dura a bemat gbɔng nerey mɛ, ko bemât masâ fwom mɛ ba tɛ̀ gap mɛn e ra yɛ. 

12  E bama mo, Yɛsu, na neng mɛ, na begwa mɛ, tanga bemât masâ fwom mɛ ba sogo, ba kyè vɔk e Kafarnahum, ko ba sangal nepɔlɔ tyɔng e hwomo. Yɛsu a yel e Gbɔng Duk Re Fongol (Mat 

21  :

12  -

13  ; Mar 

11  :

15  -

17  ; Luk 

19  :

45  -

46  ) 

13  Jeng ya vey lɛs de BeYuda ba wɔ̀ ra Nzem Gyilsit Nelɔ BeIsrayɛl. Yaga ano, Yɛsu a kyè vɔk e Yɛrusalɛm yaga nɛ. 

14  Jeng de a yel e lalâ Gbɔng Duk Re Fongol, a hwo di bemat de be rɛsɛl berɔndɔng, na tyīmit, tanga bebɔp; a di bemât segsâ dyām arɔng de ba sé sangal e betebut fwom mɛn. 

15  A jut rik, a vɛ́ mɛ̀ zining, ko a ro mɛ̀ bemat o mwa yi e yɛnɛ̂ duk re fongol o, mwa na tyīmit tanga berɔndɔng; a gangas betebut bemât segsâ dyām arɔng, ko a waram a yɛn dyām mɛn e vwel gwɛshɛk. 

16  A nɔ̂ng bemat de ba rɛsɛl bebɔp nu, a ye, “Nusu hin na pyɛ́ yemo! Yin jut lɔ Da hom sede bajang wɛt!” 

17  Jeng de bemât masâ fwom mɛ ba di ano, ba hwo bare na há de bà jɛk e Bwok-basa Dagwi wɔgɔ, “À Dagwi, ma tɛ̀ yey na lɔ mō ding-ding; tɛ̂ yey o ha sé sede kya de ha rɔda re me.” 

18  Ko bemât nuyêl BeYuda ba hwo yang ɛ, “E yɛ̌ pyɛ bes de hwô ra na hwo dura a wot, hwà vɔk reto na hwo ra ano arɛt?” 

19  Ko Yɛsu a yang ɛn, “Gangas hin Gbɔng Duk Re Fongol womo, ko mê to lɔk wɛ e ji nepɔlɔ netat.” 

20  Bemât nuyel o ba yang ɛ, “Káa! Ba jut neshey kuru banaas na nɛ netyiimin (

46  ) e de lɔ̂k duk womo. Ko hwo, hwô to lɔk wɛ e ji nepɔlɔ netat arɛt?” 

21  Ko di, jeng de Yɛsu a ha e ra Gbɔng Duk o, á sè ha e ra rebek mɛ. 

22  Ano kwong, e jeng de Dagwi a ga sene hɛ yi e reku, bemât masâ fwom mɛ ba pere bare na neha de á kana ha. Hemo ha tɛ̀, yɛn a sey tsak o na pyɛ́ de bà jɛk e Bwok-basa Dagwi tanga neha de Yɛsu a ha. Yɛsu a tɔk neyey bemât mwa 

23  Jeng de Yɛsu á sè e Yɛrusalɛm e jeng Nzem Gyilsit Nelɔ BeIsrayɛl, a ra pyɛ̂ bes detidetu. Yaga ano, bemat pyak de ba di pyɛ̂ bes o ba tɛ̀ gap mɛn e ra yɛ. 

24  Ko Yɛsu a tɛ̀ gap mɛ e ra yɛn wɛt, yaga yɛ a tɔk neyey bemât mwa. 

25  Yɛ a jāma na mwat a ha a yɛ pyɛ cak e ra bemat wɛt, yaga yɛ pyɛ mɛ á kana tɔk pyɛ́ de ya sé e ji neyey mɛn.

