1  Dagwi Darwey a ye, “E jeng o mê to toyo a Yuda na Yɛrusalɛm na nerey mɛn. 

2  Mê tula mwa yére bemat jey na me vey na yɛn e Nɛk Shɔt. Mê ra a yɛn shɔt e hwomo, yaga pyɛ̂ mwa de yɛn a ga ra a bemat hom de ma kasa. Yɛn a ga shara BeIsrayɛl e ji yére bemat jey, ko yɛn a ga gas vwel hom. 

3  Yɛn a masa na sesek na be gas mɛ bemat hom. Yɛn a rɛsɛl nèy bewen e sesam na be tala mɛ bedebeves, ko nèy behwong e sesam na be tala mɛ siring. 

4  “À Tur, na Sidɔn tanga mwa vwêl BeFilisti, e sɛ́ de yin e simo yin a ra a me arɛt? Yin e simo yin tala me yaga pyɛ cak a? E me de mê tala hin dey-dey! 

5  Yin a ga hashe dyam pyɛng na dyam shinang hom na mwa pyɛ́ ryat hom yin wɔ̀ tikis e beduk rê fongol min. 

6  Yin a ga hashe BeYuda na bemât Yɛrusalɛm yin a kyè mɛ yikyik yi e vwel mɛn ko yin a wɔ̀ rɛsɛl a BeGirik. 

7  A remo, ma sé kyè wɔ̀ toyo na yɛn yi e nekwɔn de yin a kana rɛsɛl hɛn ɛ. Mê ra a yin pyɛ de yin a ga ra a yɛn arɔng. 

8  Mê nɔ̂ng BeYuda nèy min bewen na behwong, ko yɛn ê rɛsɛl hɛn vɔk na BeSeba de ba sé yikyik. Me Dagwi Darwey ma ha ano.” 

9  “Ha in a yére bemat jey reha remo: Yong in yaga tô comô Dagwi, Yila hin besuga min. Tula hin bemat mwa yaga como! 

10  Turu hin bewal na ron min! Turu hin bebara na bebǎ bwal min! Tik na vê mɛrɛk min be tɛ̀ gap wɔ̂ como! 

11  Ra in dey-dey, na yin a vey! À yin yére bemat jey mwa tula hin e Nɛk o. À Dagwi Darwey, tomo na besuga mō! 

12  Tik na yére bemat jey be yong ɛn, na yɛn a vey e Nɛk Shɔt. E hwomo, me Dagwi Darwey mê sangal na me ra a mwa yére bemat jey shɔt. 

13  À besugâ Dagwi yɛ́t in hɛn sede be yɛt bwal nahywɛp, Bɔrɔs hin hɛn sede be farang nèy anap. Bètus o bê sila na nshi mo. Yaga neves mɛn na kat. 

14  Bemat gu mo, gu mo ba sé e Nɛk Shɔt. Yaga jeng Dagwi Darwey ya ga vey bagat e Nɛk Shɔt o. 

15  Gwi na pwɛl bê tɛ́ ɛn mwangalang, ko netangacɛn nê to nɔng negbey wɛt.” Dagwi a rɔda tɛ̀ nerat e ra bemat mɛ 

16  Dagwi Darwey e lulum sede gukum yi e Raku Siyɔn, fwɔ mɛ gwô takla yi e Yɛrusalɛm. Jey na lagwi bê vow, ko Dagwi Darwey ê sè kwɔ̂n lɛrɛ̂ bemat mɛ, kwɔ̂n dâl BeIsrayɛl. 

17  “À yin BeIsrayɛl a sé ano de yin ê tɔk, me wɛ à Dagwi Darwey, Dagwi min, ko ma sé sangal e Siyɔn, raku hom wo jɛrɛ. Yɛrusalɛm wô to sè jɛrɛ, vit à bemât como beduk e ji mó. 

18  E jeng o, batin anap bê nɔngɔs nshi e beraku mwa, ko berɔndɔng bê nɔngɔs nevasal e kawɛ rahwol, mwa nerɔt Yuda nê vɔk nshi. Jɔt nshi yê tele yi e Gbɔng Duk Re Fongol wo Dagwi Darwey, ko yê wɔ̀ tɛ̀ nshi e Nɛk Batin-á-rɔ́gɔ. 

19  Vwêl Misra hê tɛ́ ɛ gbingiring, ko hê Ɛdɔm hê tɛ́ ɛ barin, yaga bemat mɛn bá kana tak a BeYuda e como, ko ba mɔbɔs bemat de ba ra a yɛn pyɛ wɛt. 

20  Ko Yuda wô sila na vê sangal ɛ neshey gbak-gbak, ko Yɛrusalɛm wô vɔk bezamang sana yɛnɛ. 

21  Mê tala pyɔ̌n vemo de ba ga mɔbɔs, mê hala a vemo de ba gang ɛn na shɔt wɛt. Yaga me Dagwi Darwey ma sé sangal e Raku Siyɔn!”

