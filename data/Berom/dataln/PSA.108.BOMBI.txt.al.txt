1  À Dagwi, yey hom ya sé ting, ye dikta hɛ wɛt. Mê ra a hwo lwɛlɛ, mê dak a hwo yom; ey, mê ra ano. 

2  Ma ga sene wɛng-wɛng, a remo, mê jut yom, me wɔ sene mɛ gwi. 

3  À Dagwi Darwey, ma rɔda feng a hwo e ji yére bemât jey, ma rɔda ra a hwo lwɛlɛ na yom e ji mɛn. 

4  Hwà tɛ̀ yey na bemat bagat wɛt, hwô sang gas cáng na yɛn ko tyɔng wɛt. 

5  À Dagwi, tɛ̀ nedyɛt gbɔng nerat mō ne tɛ̀ lagwi wo nɛp, tik be di gbɔng nerey mō e ji jey mwa! 

6  Hanat a me, jeng de me yila! Sey ot na vwɔ mō gwô gap! Ano, wot de hwà tɛ̀ yey na wot, wot ê se washak. 

7  Dagwi a hanat yi e kwɔn de be re a yɛ fongol, a ye, “Yey hom ya pɛngɛ sedesi, yaga ma di wɛng. Mê gas repomô Shɛkɛm na bemat hom, mê gas a yɛn Nɛk Sukɔt arɔng. 

8  Bavwêl Gileyat na Manase ba sé benang, Mê sɛ̀ vemo de bê tó a me como yi e yerê Ɛfrayim, ko yerê Yuda yê nɔngɔs me begbɔng begwɔ̀m. 

9  Vwêl Mowap ha sé gwopey zɔng de me kus me mɛ, mê barak kpatak hom e ra vwêl Ɛdɔm, na me dura mɛ, ha sé nang, mê mok, yaga ma ga di wɛng e ra BeFilisti!” 

10  À Dagwi, wa ê kyè na me vɔk e Ɛdɔm ɛ? Gbɔng repomo rane de ba gwɔrɔ na jwa-duk. 

11  A sé e hwo wɛt a? Ko di, hwà ga ye zak a hot, hwó to kyè wô tô como tanga bemat mot wɛt! 

12  Sɛlɛ hot, na wot a di wɛng e ra bemât repugu mot! Mwa sɛlɛ de mwasi ê nɔng ha sé yapyi zɔng. 

13  Ka sede Dagwi a sé tanga wot, wot ê di wɛng, yɛ ê bɔrɔs vê repugu mot.

