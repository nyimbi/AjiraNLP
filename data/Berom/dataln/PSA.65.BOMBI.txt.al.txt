1  À Dagwi, hwà vey na be somo hwo e Siyɔn, kwɔn de wot e sila vonu mot de wot a vo a hwo. 

2  Mwa bemasi bê vɛ̀sɛ na hwo, yaga hwó sey won mɛn. 

3  Banɛn mot ba di wɛng e ra wot, ko hwo wɛ de hwó hala a wot vɛ. 

4  Vê wɛng a vemo de hwà kasa! Hwó vey na yɛn bagat na hwo, na be sangal e lɔ mō. Wot e simo wôk netâ pyɛ́ ryât lɔ mō, hɛ a Gbɔng Duk Re Fongol mō. 

5  À Dagwi de hwó seres bemat kayɛ jeng, sɛlɛ hot, ra a wot tomông langat, na wot a di wɛng. Hwà sé womo de mwa bemât jey be sɛt ɛ̀ yey mɛn, kɛ ba sé yikyik e yé dɔ̂ bèrep. 

6  Hwà tɛ̀sɛ beraku e nekwɔn mɛn na gbɔng gap mo. Hwà nusu na gbɔng reto mō, 

7  hwó tɛ̀ nshî gworep de ne tē funglang, ne lulum, ne sǎ yaang. Hwó dyɛng nehywɛ yére bemât jey de ye sogo rewɔng. 

8  Mwa bemât jey be sap o yaga pyɛ̂ bes de hwà ra, kagwa e jey be mok lwɛlɛ. 

9  Hwó bɛrɛng jey o, hwó nɔngɔ̂s yɛ rwak, hwó tɛ̀ vwel he siri, he nɔngɔs pyɛ́ shɛrɛk. À Dagwi, hwà tɛ̀ nerɔt mō ne sila na nshi mɛf, na vwel o he mara pyɛ́ naka. Ano de hwà yong ɛ. 

10  Hwó tomo na rwak pyak e ra cap de ba how, hwó sing cap o na rwak na yè ye ruk, hwó ra ano, na pyɛ́ ye tabas, ye ras naka. 

11  Hwó tɛ̀ jeng hywɛp ye se ryat, kagwa de hwà kwey ɛ — pyɛ́ polos. 

12  Nekwɔn hêy gbingiring na ga tabas sehwey, beraku ba sé gwim-gwim. 

13  Bagyéng ba sila na vyēl, hirî pyɛ̂ yéneng ba kyiri benɛk sede yɔ̀m. Kagwa be ra biibi na yey pyɛng.

