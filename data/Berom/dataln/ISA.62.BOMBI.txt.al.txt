1  Yaga Siyɔn, mê sǎ yuu wɛt, ko yaga Yɛrusalɛm mê pɔnglɔ wɛt, sɛ̌ necik hɛ na lolo sede zang-gwi gasi, ko sêy hɛ sede kyâ semwol. 

2  Yére bemat jey yê di necik mo, ko begbɔng begwɔ̀m mwa bê di gbɔng nerat mo. Bê yila hwo na za pas de Dagwi Darwey ê nɔng. 

3  Hwô sè pyɛ ryat sede kpîn dyam shinang e vwɔ̂ Dagwi Darwey, sede bong negwɔm e vwɔ̂ Dagwi mo. 

4  Bê to yila hwo à Ba-kyini-hɛ wɛt, bê to yila vwel o à Gbingiring wɛt, ko bê yila hwo a Wo-yey-hom, ko vwel o à Gwel-pwas. Yaga Dagwi Darwey ê vɔk yey pyɛng na hwo, ko vwel mo hê sè tyang sede gwel pwas. 

5  Sede remo de wen e ra wenêng hwong, ano Dagwi de a lɔk o ê ra weneng mo. Ko sede remo de rwâs gwel e vɔk yey pyɛng na gwel mɛ, ano de Dagwi mo ê vɔk yey pyɛng na hwo. 

6  E ra bejwâ-pomo mo à Yɛrusalɛm, ma ga tɛ̀sɛ bemât nekanang, mwa gwi na mwa turuk, yɛn ê sang sǎ yuu wɛt. Yin vê báre a Dagwi Darwey vonu mɛ, yin kwon jut pɔngɔ wɛt, 

7  ko yin ê nɔng ɛ́ pɔngɔ wɛt sɛ̌ a yâng Yɛrusalɛm cik, na a tɛ̀ be somo wɛ e yɛnɛ̂ jey mwa. 

8  Dagwi Darwey a ga sira na vwɔ yege mɛ, na vwɔ mɛ gwô gap. “Mê to nɔng pyɛ̂ yeneng min ye sè pyɛ̂ rê vê repugu min wɛt, ko yére dyuk yê sɔ nshî anap de yin a ga yɔ́m in ɛ wɛt. 

9  Ko vê bwâl yɛ bê re yɛ, bê somo Dagwi Darwey, ko vemo de ba vos nèy anap o bê sɔ nshi mo e nelalâ Gbɔng Duk Re Fongol hom wo jɛrɛ.” 

10  Kwey in, kwey in e ruhup o! Yong in a bemat gwong o. Lɔk in, lɔk in gbɔng gwong o! Paa in beta mo. Nára hin tuta e rak o na bemat o be vey. 

11  Dagwi Darwey a ga shara vɔk e yɛnɛ̂ jey: Yang in hwông Siyɔn, “Di, sêy neken mo ha ga pom, a sé vey na vemo de a ga sey ɛn.” 

12  Bê yishi hɛn à “Bemât Jɛrɛ, vemo de Dagwi Darwey a ga viri hɛn”. Ko bê yishi hwo à, “Gbɔng repomô yêy Dagwi, gbɔng repomo de ba kyini rɛ wɛt.”

