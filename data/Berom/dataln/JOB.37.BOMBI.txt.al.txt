1  “Yey hom ye vow e ra pyɛ yemo, yey hom ya to sé nyang wɛt. 

2  Tɛ̀ in betong na lumtâ fwɔ̂ Dagwi, wok in taksal de he nunus e nu mɛ. 

3  E tomo hɛ he kyè e yɛnɛ̂ lagwi mwa, ko nedɛbɛt gbara mɛ ne wul mwa bakwông jey. 

4  E bamâ nedɛbɛt gbara, be wokos fwɔ mɛ, gwo lulum e ji nedyɛt nerat mɛ. Mwa ano de be wok fwɔ mɛ, ko e tik nà taksal gbara wɛt. 

5  Lulûm Dagwi ha sé pyɛ langat, e rá gbɔng tomong de ba dal gâp tɔk mot. 

6  E nɔ̂ng fwala nu gwo hwo e ra jey, ko rwak de wo cɔ̄rɔng wo pere tɛ́ ɛ rwâk gap. 

7  E tumal na kawɛ mwat e ra fwom, na a dura a bemat mwa tomong mɛ. 

8  Ngyāma ye toyo wɔ e kwɔ̂n pɔngɔ̂ yɛ, kayɛ e tàra mɛn. 

9  Sombabos wo sogo yi e kwɔ̂n wɛ, ko neyɔɔtɔt yi na gul de gwo shara hɛ. 

10  Nesong Dagwi ne tɛ̀ fwala, ne tɛ̀ nshi nerey o ne pere rɔgɔs hɛn. 

11  E sila bale de ba siri na nshi, bale be shara nedɛbɛt mɛ. 

12  Bale mo be gwɔsɔ e gwong de e kyè na vɛ, be sila pyɛ de a nɔng nu e jey mwa. 

13  Dagwi e tɛ̀ pyɛ́ mo ye tɛ́ ɛ ano, kɛ yaga tabak kɛ yaga yé rùk a vwel na a dura tɛ̂ yey mɛ. 

14  Wok ngan, à Iyɔp, yɛklɛ hwo na hwo bare na tomông bês Dagwi. 

15  Hwà tɔk gwong de Dagwi e nɔngɔ̂s yɛ nu bɛ̀, ko e tɛ̀ nedɛbɛt yi e bale ne ta. 

16  Hwà tɔk gwong de bale ba sé e tumal ting-ting e lagwi a? Tomông bes ve sekwɛl Dagwi de a sila na tɔk. 

17  Hwà tɔk pyɛ de hwó tabas long jeng de jey ya sè ting yaga gûl batin a? 

18  Hwô tɔk ra pyɛ de a ra a lagwi de a tɛ̀ wɛ tiing, madɔbi na hwo tɛ̀ wo nɛp sede gyilâs a? 

19  Hwo basa a wot pyɛ de wot ê ha a yɛ, wot ê tɔk wɔ na sekun wɛt yaga netɔn mot. 

20  Be tɔk ha a Dagwi wɔgɔ, me simo na me ha a? E tɔk wɔlɔk hɛn beken. 

21  A remo bemat be tɔk bɛɛ negbey wɛt, jeng de gwi gwa sé ta vɛ̌t, e bama de gul gwa ga pɛl gwa ga shara bale vit. 

22  Yi e rwa bato negbey nehak sede ne dyam shinang, pyɛ langat sizɔng Dagwi e ji gbɔng nerey mɛ a sé pyɛ sap. 

23  Wo Reto Mwa a dal gap na wot a tɔk ɛ, a sé wo reto mwa, wo gâs badu e tē, na râ pyɛ́ de ya sé cik e tak a mwat yɔ́m wɛt. 

24  Yaga ano bemat be wok bengyip mɛ; pyɛ mɛ ya sé wɛt na vemo de be jut bato mɛn, ba sé vê netsitsɛng.”

