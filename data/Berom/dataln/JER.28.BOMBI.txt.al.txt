1  E shey hane, e pwɛl gwo netungun gwo shey he naas de Zɛdɛkiya á sè gbɔng gwɔ̀m Yuda, Hananiya Azur, zarap Dagwi yi e repomo Gibɛyɔn, a ha na me e Gbɔng Duk Re Fongol wo Dagwi Darwey, e nuyel bepiris, tanga bemat mwa, a yang me, 

2  “Dagwi Darwey, Da Jey Mwa, Dagwi Israyɛl, a ye ngan: ‘Ma ga pat reto gbɔng gwɔ̀m Babilɔn sede ba kwɔrɔ swesêk vɔk berɔndɔng. 

3  E ji neshey neba, mê toyo vey e ngamo na mwa pyɛ̂ nedanerey Gbɔng Duk Re Fongol Dagwi Darwey de Gbɔng Gwɔ̀m Nɛbukadnɛzar á kana hashe vɔk e Babilɔn. 

4  Mê toyo na Yɛhɔyakin Yɛhɔyakim gbɔng gwɔ̀m Yuda, mwa na BeYuda de bá hashe vɔk e de sesam e Babilɔn. Ey, mê pat reto gbɔng gwɔ̀m Babilɔn sede be kwɔrɔ swesêk vɔk berɔndɔng. Me Dagwi Darwey, ma ha ano.’ ” 

5  Ano kwong, Yirmiya, zarap Dagwi a ha na Hananiya e nuyel bepiris, na mwa bemat de ba sé tumal e Gbɔng Duk Re Fongol Dagwi Darwey: 

6  Ko Yirmiya, zarap a ye, “Ano! Tik na Dagwi Darwey a ra ano! Tik na Dagwi Darwey a sila neha de hwà ga yi mɛ na yɛ, na a toyo na pyɛ̂ nedanerey ye Gbɔng Duk Re Fongol Dagwi Darwey, mwa na bemat de bá kana hashe vɔk e sesam. 

7  Ko wet betong na pyɛ de me ha a hwo tanga bemat vemo mwa. 

8  Bezarap Dagwi vê raane, gyam jeng mot yemo, yɛn á yis na ha wɔgɔ, como, na vyong tanga tumbang yê vey hwo e ra bemat yére bavwel, na e ra bavwel begbɔng begwɔ̀m de ba vɔk reto sizɔng. 

9  Ko ka sede mwat a ye Dagwi a ye wɔgɔ, ‘Netyang nê sè’ ko ha mo ha sila, ko bê tɔk e Dagwi Darwey de a tomo hɛ mwin.” 

10  E bama mo, Hananiya a pat swesêk vɔk berɔndɔng o yi e rafwɔ Yirmiya, ko a kwɔrɔs gwɛ cɛk o cɛk o. 

11  Ko Hananiya a ha e nuyel bemat mwa, a ye, “Dagwi Darwey a ye, ‘Gwong a gwomo de ê kwɔrɔ swesek dirik de Gbɔng Gwɔ̀m Nɛbukadnɛzar a ga tɛ̀ e rafwɔ mwa yére bemat jey e ji neshey neba.’ ” E jeng o, Yirmiya zarap Dagwi a vɛ̌ kyè e begwong mɛ. 

12  Jeng de Hananiya zarap Dagwi a ga kwɔrɔ swesek o yi e rafwɔ̂ Yirmiya, ko Dagwi Darwey a yang Yirmiya zarap mɛ, 

13  “Kyè wɔ̀ ha a Hananiya, yang ɛ, ‘Dagwi Darwey a ye, Hwà tɔk kwɔrɔ swesek cɔgɔt, ko bê sege gwɛ na bewɔ́rɔ dyam! 

14  Dagwi Darwey, Da Jey Mwa, Dagwi Israyɛl a ye: Ma ga tɛ̀ swesek dyam e ra mwa berafwɔ yére bemat jey yaga na yɛn a ra a Gbɔng Gwɔ̀m Nɛbukadnɛzar wo Babilɔn fwom, ko yɛn ê ra a yɛ fwom mwin. Ma ga tɛ̀ ngyāma mwa ye ra a Nɛbukadnɛzar o fwom arɔng.’ ” 

15  Ko Yirmiya zarap Dagwi a yang Hananiya zarap o arɔng, a ye, “Wet betong, à Hananiya! Dagwi Darwey a ga tomo hwo wɛt, ko mwa ano hwà ga tɛ̀ bemat vwel hemo be sey tsak o na bɔs. 

16  Yaga ano, Dagwi Darwey a ye, ‘Ma sé kyè wɔ pat o yi e jey yemo. E ji shey hemo hwô ku, yaga hwà ga ha a bemat be sogo a Dagwi Darwey nehywɛ.’ ” 

17  Ko Hananiya zarap Dagwi a vɛ̌ ku e pwɛl gwo netaama gwo shey o.

