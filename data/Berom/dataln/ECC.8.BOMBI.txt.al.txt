1  Wa a tɔk pyɛ́ sede mwat netsitsɛng ɛ? Ko wa a tɔk nɔng cap-hâ pyɛ ɛ? Mwat de a vɔk netsitsɛng, bwang bayis mɛ gwo nɛp, ko ne tɛ̀ ɛ a vɔk yey pyɛng. Gyeng redu Gbɔng Gwɔ̀m 

2  Gyeng redu gbɔng gwɔ̀m yaga Dagwi a ga vo a yɛ nu. 

3  Jeng de bɔrɔk ha yel, kyè yi e nuyel mɛ, hwo lashe jeng wɛt, yaga gbɔng gwɔ̀m a vɔk reto na a ra pyɛ de e simo. 

4  Hâ gbɔng gwɔ̀m ha vɔk reto, ko wa e kyɛm a yang ɛ, “E sé de hwà sé ɛ?” 

5  Yɛ womo de e gyeng redu, vit a pyɛ de ye mǎ hɛ, ko báre mwat netsitsɛng hê tɔk tyɛng jeng, na gwông ra pyɛ. 

6  Kayɛ pyɛ ya vɔk jeng yɛ na gwong o, mwa ano de reyɔm mwasi ra sé dirik e ra yɛ̄. 

7  A tɔk pyɛ de yê té wɛt, yaga wa e tɔk ha a yɛ gwong de ye ba té ɛ? 

8  Vit a mwat de a vɔk reto e ra pɔngɔ mɛ kɛ e ra tuk reku mɛ. E ji como be tɛ̀ mwat e gwong wɛt, ko vit a mwat de e sey to mɛ yi e neves de a ga ragas. Vê necik tanga beves 

9  Mwa pyɛ́ yemo ma bɛrɛng, ma tɛ̀ nehywɛ hom e mwa pyɛ jey, mwat e tɛ́ ɛ wo nuyel e ra hwak, ko e yɛnɛ mo e sɛ̀ reneng yey zɔng. 

10  Ko ma to di be lɛsɛ bemat beves, ko ba somo hɛn e gbɔng repomô jɛrɛ, kwɔn de ba kana ra neves mɛn. Hemo arɔng ha sé yapyi. 

11  Be yɛrɛ shɔt e ra pyɛ vyes ziri wɛt, ko yaga ano, tɛ̂ yey mwasi he vɔk gap e ra pyɛ vyes. 

12  Mwat banɛn e ra banɛn zang naga, ko a ros e jey, ko mwa ano ma tɔk mwin vemo de be sap Dagwi bê sangal tyang, 

13  ko e sè tyang na bemat beves wɛt, be gwɛ̌ a yɛ pɔlɔ lis wɛt, ba sé sede necam, yaga ba sap Dagwi wɛt. 

14  Yapyi a yemo de ye té e jey, behak a vê necik ko be ra na yɛn sede beves, ko beves ba sé de be ra na yɛn sede vê necik, hemo arɔng ha sé yapyi. 

15  Ma vo redu, bemat be wok neta yaga vit a nerat e ji jey sɛ̌ rê pyɛ́, na sɔ̂ pyɛ́ tanga wok neta, yaga a sé mwa pyɔlɔ̂ fwom mɛ, mwa nepɔlɔ de Dagwi a nɔng ɛ e ji jey. Neyɛnɛ bemat mwa na sé tyɛng 

16  Jeng de ma tɛ̀ nehywɛ hom mwa na me tɔk netsitsɛng, na me di fwom de be ra e jey, nagwi na naturuk ma tɔk wɔ nevwa wɛt, 

17  ano ma bɛrɛng mwa fwom Dagwi, ko vit a mwat de a tɔk pyɛ de Dagwi a ga ra e jey, nepyak pyɛ de hwó ra na hwo ngyɛgɛt pyɛ́ mo hwó kyɛm hwo tɔk wɛt. Ka mwât netsitsɛng e jut wɔgɔ, a tɔk, ê kyɛm a tɔk yɛ wɛt.

