1  Ha siitit e ra Damaskus a hemo. Di, Damaskus wô to sè gbɔng repomo wɛt, ko wô sè gwɔ̂t barin. 

2  Bê hala bapomô wɛ hal gbak-gbak, bê tɛ́ ɛn nekwɔn vyēl, yê dyɛngɛs ɛ̀, ko vit a mwat de ê tɛ̀sɛ a yɛ bengyip. 

3  Kwɔ̂n dál hê to sè e Israyɛl wɛt, ko Damaskus wô vɔk segwɔm wɛt, ko bwang Aram wô sè sede gbɔng nerât BeIsrayɛl. Dagwi Darwey, Dâ Jey Mwa a ye ano. 

4  E jeng o, gbɔng nerât Yakɔp nê tɛ́t ɛn, ko sebwêp bek mɛ sê tala hɛ. 

5  Ê sè sede jeng de bemât bwal ba sé yɛt pyɛ̂ yeneng de ya rɔngɔl ko a ga yɛt bwang pyɛ́ mo na vwɔ mɛ, kɛ sede womo de a sé kyě yɛt nemɔ pyɛ̂ yeneng, e Nɛk Rɛfayim. 

6  Yɛn ê sè sede bagbát regwi e ra cɔgɔt bama de ba ga dak nèy o, bagbàt o baba kɛ batat e lang o, banaas kɛ batungun e gbɔng lâng cɔgɔt o. Dagwi Darwey, Dagwi wo Israyɛl a ha ano. 

7  E jeng o, bemat bê bɛrɛng á womo de a yong ɛn, ko bê doyo bayis mɛn vɔk na yɛ WoJɛrɛ wo Israyɛl. 

8  Yɛn ê to bɛrɛng á begagbang rangâs yas wɛt — pyɛ́ de yɛn a yong na vɔ mɛn, kɛ pyɛ́ de nekɛn vɔ mɛn na yong, yɛ à sesêk Ashera kɛ begagbang rangâs pyɛ̂ nesang hyɔɔlɔl. 

9  E jeng o, bagbɔng bapomô dál mɛn vê gap bê sè sede nekwɔn de ba ga hala nɛ hal, ne BeHivi na ne BeAmɔr, de yɛn á hala jeng de BeIsrayɛl bá sè kyè wɔ̀ hwo e ra yɛn, kayɛ pyɛ yê sè hal. 

10  Yaga yin a ye waa a Dagwi de a sey in, yin a ye bam à Gwofwa, kwɔ̂n lɛrɛ min. Yaga ano, mwa ano de yin a tus pyɛ́ ryat e bě min yaga cī, yin a zep cɔ́gɔt ryat yaga dagwi dūk. 

11  Mwa ano de yin a tɛ̀ yɛ ye hwo ras e tûk zep o, ko yin tɛ̀ ye tá cúyu e nagasî zep o, mwa ano, nèy o nê hworok e tuk de rɔ na royo de he ye rɔ̀s wɛt ha hwo e ra nɛ. 

12  Wok in, lulûm regyɛng bemat! Be lulum sede gbara e gworep. Wok in lulûm yére bemât jey! Lulum o ha sé sede hê nshî gworep! 

13  Yére bemât jey ye lulum sede hê tɛmɛ-nshi, ko Dagwi ê gyong ɛn, ko yɛn ê tele e jey yikyik, bê ro ɛn sede byɛmɛ e beraku gyam na gul gwo hwo, na sede bûm wúla gyam na gûl rwak gwo hwo. 

14  Nahywegelek kayɛ pyɛ yê sè kpɛɛ, ko gyam nagasi, bê to sè wɛt. Pyɛ de yê té na vemo de be jugu hot a yemo, pyɛ de yê té na vemo de ba hashe pyɛ́ mot na retek a yemo.

