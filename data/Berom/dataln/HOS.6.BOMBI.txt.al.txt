1  “À bemat hom: Tik na wot a toyo vey na Dagwi Darwey! Yɛ a ga hama hot ko ê to tɛ̀ ot tyang. A ga tɛ̀ a wot baram, ko ê to rɔgɔs a wot vɛ na be vel. 

2  E bamâ pɔlɔ ba Dagwi Darwey ê to tɛ̀ ot wɛng-wɛng, e pɔlɔ hê tat ê to yang ot cik, yaga na wot a bin to sangal na yɛ. 

3  Tik na wot a tɔk Dagwi Darwey, tik na wot a ye ngyɛ́k na wot a tɔk ɛ tsɛng-tsɛng. Ê vey na wot mwin, sede gasi he ye gbey. Ê to vey na wot sede rwâk nabolos, na wo naswigi de wo yel e vwel naka.” Dagwi Darwey e dura nevît tsak o bemat o 

4  Mê ra sɛ́ na hwo à Israyɛl ɛ? Mê ra sɛ́ na hwo, à Yuda ɛ? Tɛ̂ yey min ha sé sede wut nagasi, sede mwɛngɛ de gwó tanga sogo. 

5  Yaga ano, ma yɛt ɛn na bezarap hom, ma mɔbɔs hɛn na neha nu hom, ma yɛt a yɛn shɔt wɛshɛrɛk sede gbara. 

6  Me simo tɛ̂ yey hê mwin, ko nɔrɔ̂ yas wɛt. Me simo tɔ̂k Dagwi ko nɔrɔ̂ pyɛ̂ rangas wɛt. 

7  Jeng de ba sey vwel o e Adam ko ba hala wuna-na-sira hom. Yɛn a sey tsak o na me wɛt. 

8  Repomô Gileyat ra sila na bemat beves, ra sila na nemi de be lusha. 

9  Sede remo de begbik be gyeng mwat de ê kwey, a sé ano de bagyɛng bepiris be ragas. Yɛn e mɔbɔs bemat e gwông Shɛkɛm, yɛn e ra neves zá wɛt. 

10  Ma ga di gbɔng pyɛ̂ byɛm-byɛm e lɔ Israyɛl — nejwâng BeƐfrayim na neligîs BeIsrayɛl. 

11  À yin BeYuda arɔng, ma ga tɛ̀ jeng de mê tabak hin sede jeng bwal. Kayɛ jeng de mê simo toyo a bemat hom na nerat mɛn.

