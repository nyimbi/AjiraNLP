1  Somo hin Dagwi Darwey! A sé naka be ra a Dagwi mot lɛlɛ̂ na yom, a sé pyɛ yey pyɛng, be ra lɛlɛ ko a jam na be somo hɛ. 

2  Dagwi Darwey a to sé lɔk Yɛrusalɛm, e tula BeIsrayɛl vemo de ba hashe wɔ e sesam. 

3  E nɔng yey ting na vemo de ba ga waa, e rɔgɔs baram mɛn. 

4  E yɛrɛ nepyak netangacɛn, a nɔ̂ng kakɛ mo reza. 

5  Darwey mot a vɔk gbɔng nerey, a sila na reto; tɔ́k mɛ ha dal gâp bara. 

6  Dagwi Darwey e nɔng yey ting na vemo de be dyɛng bato mɛn, e tɛ̀ vê neves buruk e vwel. 

7  Ra in a Dagwi Darwey lwɛlɛ na nenɔrɔ̂ yey pyɛng, ra in a Dagwi mot lɛlɛ̂ somo na yom kwo, 

8  womo de a kyiri lagwi na bale, de e nɔngɔs jey rwak, e tɛ̀sɛ sɔng gwo ras e beraku; 

9  womo de e nɔngɔs ngyāma pyɛ̂ re, na nèy behwǎk jeng de ne tosho. 

10  E tɛ̀ gap e ra dwa, kɛ sugâ como wɛt. 

11  Dagwi Darwey e pɛngɛ yey na vemo de be sap ɛ, na vemo de be sɛt yey e ra tɛ̂ yey mɛ. 

12  À Yɛrusalɛm, somo Dagwi Darwey! À Siyɔn, somo Dagwi mō; 

13  A tɛ̀ ri duk mo be vɔk gap, a tɛ̀ nerat e ra bemat mō. 

14  E nɔng netyang e yɛnɛ̂ sevwel mō, e nɔng o alkama de wa dal na nerat. 

15  E nɔng redu mɛ na jey, pyɛ de e ye be pere ra yɛ. 

16  E lasha nemuk-fwala sede gwoput, e shara fwala sede fongol kya. 

17  E tomsal na fwala sede cɛ̂k tuk, vit a mwat de e kyɛm a niri na neyɔɔtɔt o! 

18  E nɔng nu, fwala mo he ye ywey, e tɛ̀ gul gwo pɛl, ko nshi ne tele. 

19  E nɔng ha na Yakɔp, basa na badu mɛ na Israyɛl, 

20  A ga ra ano na yére bemât jey o cak wɛt, yaga ano ya tɔk badu mo wɛt. Somo Dagwi Darwey!

