2  Sam 

22  :

1  -

51  ) Lwɛlɛ̂ Davit, sam Dagwi Darwey. A ra gwɛ na a feng a Dagwi Darwey de a sey ɛ yi e vwɔ̂ vê repugu mɛ mwa, a kat mɛ yi e vwɔ̂ Saul. Gwá sè e vwɔ̂ mwât kyé na lɛlɛ 

1  À Dagwi Darwey, ma tɛ̀ yey na hwo! Hwó nɔng me gap. 

2  Hwà sé a me sede fwarâ dal, sede kwɔ̂n dál. Hwà sé Dagwi hom, mwât sey me, hwó tɛ̀ me sangal tyang, hwà sé a me sede ruga, sede ngɛngɛ de me dul mɛ to hom sede ngyi, hwà sé mwât vɔk neken hom gak. 

3  Jeng de me yila hwo yaga sɛlɛ, hwó sey me yi e vwɔ̂ vê repugu hom. Me somo hwo à Dagwi Darwey! 

4  Ngyâng reku ya ga vo me gak, gawey ha re me sede rwîk nshi. 

5  Negwi bevuvwel na vɛsɛ a me, reku ra simo re kyè na me. 

6  E ji reyɔm hom, ma yila Dagwi Darwey, ma tosho a Dagwi hom yaga sɛlɛ. A wok me e duk re a yɛ fongol, fwɔ̂ sesin hom gwa gaba e betong mɛ. 

7  Ko vwel ha hwo digis ding-ding, batîs beraku ba hwo rɛ̌, ba digis yaga shôm Dagwi ya sogo. 

8  Kyeng ha tugus yi e bavɔng wol mɛ, nebelem kya na tē bwerep yi e nu mɛ, cilâ kya ya tē cat. 

9  A wunta lagwi, a gyirik e jey na bale de ba siri e nɛ̂n bol mɛ. 

10  A laga pyɛ cen lagwi, ko a sogo e gwi, a sé turus, e tele, gul gwa gangas hɛ. 

11  A bang rato mɛ na lwil, rwak de wa siri wa rɔnɔ hɛ. 

12  Yi na nedyɛt de na sé e nuyel mɛ, fwala tanga cíla kya ba tabas yi e ji bale mō. 

13  A lumta yi e lagwi, Ba wok fwɔ mɛ, yɛ Dagwi De A Dal Na Reto Mwa, gwa nusu yi e fwala na cíla kya mo. 

14  A tabas ket mɛ, ko a shara vê repugu mɛ, a ró ɛn na nedɛbɛt gbara, ba tele kpɛɛ. 

15  Jeng de Dagwi Darwey a shìra bemât repugu mɛ, jeng de shom mɛ ya ye puu, retîs gworep ra nusu wɛshɛrɛk, retîs vwel ra ta e jey. 

16  Yi e hwomo e lagwi, a nára vwɔ mɛ, a kaba me, a pat me e ji tɛmɛ-nshi. 

17  A sey me e vwɔ̂ bemât repugu hom vê gap, yi e vwɔ̂ vemo de ba kyɛ́ ɛn me, de ba dal me na gap. 

18  Jeng de ma sé sɔ reyɔm, ba hwo e ra me, ko Dagwi Darwey wɛ de a dul me. 

19  A pat me, a hala me washak, a sey me, yaga yey mɛ ya pɛngɛ na me. 

20  Dagwi Darwey e tala me pyɔlɔ, yaga me ra pyɛ́ de ya sé a yɛ cik, e tala me na nerat, yaga a sɛ̀ me vit a nɛn. 

21  Me gyeng badu mɛ, Me doyo a yɛ bama, na me ra pyɛ́ vyes wɛt. 

22  Me gyeng mwa pyɛ́ de a nɔng nu e ra yɛ, me kyɛ́ me nà gyeng badu mɛ wɛt. 

23  Me ra tyɛng pyɛ́ de yɛ e simo, me gyeng tó hom yi e râ pyɛ́ vyes. 

24  Ko Dagwi Darwey a tala me na nerat, yaga me ra pyɛ́ de ya sé a yɛ cik, a tala me pyɔlɔ, yaga a sɛ̀ me vit a nɛn. 

25  À Dagwi Darwey, hwà sé pang na vemo de ba sé pang na hwo. Hwà sé wo nerat na vemo de ba sila gyat. 

26  Hwà sé wo tsak o na vemo de ba sé vê tsak o, ko hwà sé kang-gang na vemo de ba sé kang-gang arɔng. 

27  Hwó sey vemo de ba jut ɛn e nû pyɛ cak wɛt, ko hwó ra jɔgɔ na vemo de be dak kaa wɛt. 

28  À Dagwi Darwey, hwó tɛ̀sɛ a me ɛ negbey, hwo wɛ de hwó ró a me lwil. 

29  À Dagwi hom, hwó nɔngɔs me gap, na me hwo e ra vê repugu hom, na me tɔk re bapomo mɛn na como. 

30  Ko Dagwi o, tomong mɛ ba sé gyat, reha mɛ ra sé tsak o, vit a tô yey. Yɛ a sé sede ruga na mwa vemo de be jama a dul ɛn. 

31  Dagwi Darwey nju mɛ zɔng, yɛ wɛ à Dagwi, e yɛ wɛ zɔng de a sé a wot fwarâ dal. 

32  E nɔngɔs me gap, e yongos gwong de mê kyè ɛ tyang. 

33  A nɔng me bol, na me tɔk tele sede vow, e tɛ̀ bol hom, be se kas-kas e ra beraku. 

34  E masa a me begwông tô como, na me tɔk ye net a gbang dyam pama. 

35  À Dagwi Darwey, hwó dul me, hwó sey me, hwó vɔk me na vwɔ yege mō. Sɛ́lɛ mō vɔk na me ha tɛ̀, ma tɛ́ me gbɔng mwat. 

36  Hwó yong begwong hom tɛɛrɛ, mê tíi bol wɛt. 

37  Ma ro bemât repugu hom, ma vos ɛn, ma toyo rè bama wɛt, sɛ̌ ma wey na yɛn hywiri. 

38  Ma tow ɛn, ma pere tɛ̀ ɛn buruk e vwel, ba to tɔk sogo wɛt, ba dyɛng daalal e nɛ̂n bol hom. 

39  Hwá nɔng me gâp tô como, hwá tik, me di wɛng e ra vemo de be hwo me. 

40  Hwá tɛ̀, bemât repugu hom be tele yi e nuyel hom, ma wey na vemo de ba kyɛ́ ɛn me. 

41  Ba tosho yaga sɛlɛ, ko vit a mwat de a sey ɛn. Ba yila hwo, à Dagwi Darwey, ko hwà hanat a yɛn wɛt. 

42  Ma bunut hɛn, ba tɛ́ ɛn sede fongol de gul gwo pɛsɛl, ma yishing hɛn sede rwik e hyok. 

43  Hwà ga sey me yi e vwɔ̂ bemat de be hwosom me. Hwà ga tɛ̀, me re negwɔm e ra yére bemât jey, bemat de ma ka tɔk ɛn mwa wɛt ba tɛ́ ɛn besam hom. 

44  Yɛn e vow, be tē a me guduruk, be dyɛng bato mɛn, ko be raa neha hom. 

45  Ba ga tɛ́ ɛn gbɛrɛk, be nunus yi e nekwɔn dal mɛn na vôw rebek. 

46  À Dagwi Darwey, hwà sé kwen! Mê somo hwo, hwà sé a me sede fwarâ dal! Mê nɔng o nerey, hwo mwât sey me. 

47  Hwo wɛ de hwà tala vê repugu hom pyɛ́ de ba ra a me, hwà tɛ̀ yére bemât jey e nɛn hom. 

48  À Dagwi Darwey, hwó sey me yi e vwɔ̂ vê repugu hom. Hwó nɔng me reto e ra bemat de be kyɛ́ ɛn me, hwó sey me yi e vwɔ̂ bemât sogô nehywɛ. 

49  Yaga ano, à Dagwi Darwey, mê somo hwo, mê ra a hwo pee e ji yére bemât jey. 

50  Hwà tɛ̀, gbɔng gwɔ̀m de hwà kasa a di gbɔng wɛng pyak, hwà tɛ̀ yey na Davit tanga yére mɛ gbak-gbak.

