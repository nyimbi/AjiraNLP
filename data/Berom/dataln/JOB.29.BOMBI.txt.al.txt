1  Iyɔp a to re nuyel na neha mɛ, a ye; 

2  “Káa, ka ma yang sè sede jeng de ya ga kwey, de Dagwi á bɛrɛng me, 

3  jeng de kywa-kya mɛ wá tɛ̀ negbey e ra me, ko yi na negbey mɛ ma kyè e ji lwil. 

4  Jeng de má rɔngɔl na gap hom, Dagwi á dulus me e lɔ̂ sangal hom. 

5  Jeng de Wo Reto Mwa a rɔ̌ sè na me, nèy hom arɔng ná rɔnɔ me. 

6  Jeng de bèkɛngɛ hom mwa bá sila na nevasâl rɔndɔng, něy gàlum e kwɔ̂n piri nɛ̀, ko gwofwa gwa tē gbuk á me nerɔt něy! 

7  Jeng de ma kyese e rwi repomo, na me jut kwɔ̂n sangal hom e dúra, 

8  bewen de bá di me ko bá lɛsɛ hɛn, bemakuk bá sogso e tumal, 

9  bemât nuyel bá ye yuu, bá kaba nenu mɛn. 

10  Tɔ̀ begbɔng bemat bá ye sɛk, relem mɛn rá ye pang e nu. 

11  Kawɛ mwat de á wok me, bá tɛ̀ a me nerat, ko vemo de bá di me bá somo me. 

12  A sé ano yaga ma seres bepɛng de bá tosho, nehyɛn de vit a nɛ na mwât sɛlɛ. 

13  Womo de á kana sè e nû reku á tɛ̀ a me nerat, ko ma tɛ̀ kuma a vɔk yey pyɛng. 

14  Ma tɛ̀ necik sede gworugu; ma tɛ̀sɛ tsak o sede rugu, na kpin hom. 

15  Ma tɛ́ me bayis na bwok; ko bol na guruk. 

16  Ma sè da na mwat pwɛng, me ngyɛgɛt sekun de ba tɛ̀ e ra mwat duk. 

17  Ma kwɔrɔs jorô mwat vwes, ko ma tɛ̀sɛ a hala pyɛ́ de a hashe. 

18  Ma kana bare, ‘Sangal tyang vɔk e reku hom’ ko Dagwi ê gwɛ̌ nepɔlɔ hom sede bazɛk. 

19  Ma sè sede cɔgɔt de berinîs yɛ be shara hɛn e ji nshi, de mwa naturuk mwɛngɛ gwo gyiris e ra nelang yɛ. 

20  Gap hom he turu hɛ, gbang hom kayɛ jeng wa sé gyat. 

21  Bemat ba wet betong na me ba gyeng, ko ba sǎ yuu na be wok vô du hom. 

22  E bama de ma ga ha, yɛn a to ha wɛt, ha hom ha yel a yɛn. 

23  Yɛn a gyeng me sede remo de be gyeng rwak, ba nǎ bayis sede remo de be gyeng rwâk swigi. 

24  Ma shɛgɛsh hɛn jeng de yɛn a sey tsak o wɛt, yɛn a tɔk gas me na halâ bayis hom wɛt. 

25  Ma kasa a yɛn gwong de yɛn a raa, ma sangal e tē mɛn sede gbɔng gwɔ̀m e tê bemat como mɛ, sede mwât wɔ́rɔk na vemo de ba sê sesin.”

