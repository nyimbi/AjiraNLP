1  A vane ano, Dagwi Darwey a to ha na me, a ye, 

2  “À mwasi, hwà ga yong o na hwo yɛrɛ a yɛn shɔt a? Hwô ra a gbɔng repomô Yɛrusalɛm de ra ga lusha nemi bemat shɔt a? Há a rɛ wɛshɛrɛk mwa pyɛ̂ byɛm-byɛm de ra ga ra. 

3  Hwô ye: ‘Darwey Dagwi Darwey a ye: À gbɔng repomo, yaga hwà ga mɔbɔs bemat mo pyak, ko hwà ga to tɛ̀ to mo ligis na re a cī fongol, jeng mo ya sé kyè vey. 

4  Ba ga gang o na shɔt nemi de hwà ga lusha, hwà ga tɛ́ o ligis na cī de hwà yong. Di, tuk rezot mo ha sé kyè vey, jeng tabak mo ya ga pom arɔng. Yaga ano, ma tik yére bemat jey be dùsa hwo, ko mwa bavwel be shɛgɛsh hwo. 

5  Bavwêl bagat na vê yikyik bê shɛgɛsh hwo yaga hwà sé vwes tyɔng wɛt, ko hwà kat lûk bemat. 

6  “ ‘Di, kawɛ gwɔ̀m Israyɛl de a sé e ji mo, yi na nerey mɛ, a tɛ̀ gap mɛ e ra lusha nemi. 

7  E ji mo, bemat be byɛs beda na beneng mɛn, be tak a bemât yére dyuk, ko be mɔt nehyɛn na bekuma. 

8  Yin e byɛs pyɛ̂ jɛrɛ hom, ko yin e ra jɔgɔ na Negasi Shábat hom. 

9  Behak e ji min be vɛ́sɛ bɔs e ra behak na be lusha nemi mɛn, behak be reres pyɛ́ de be nása a cī e beraku, ko behak be ragas gwot arɔng. 

10  Behak be dyɛngɛs na beha beda mɛn, ko behak be dyɛngɛs na beha na retek e jeng berang mɛn. 

11  Behak be ragas pyɛ̂ byɛm-byɛm na behâ bemat vwara mɛn, behak be ragas gwot na behâ nèy mɛn, kɛ na begwa mɛn behwong e beda mɛn. 

12  Behak e ji min be sey pyɛ̂ bang nu na be lusha nemi, behak be nɔngɔs hwɔpɔ na ndi pyak, ko be rɛsɛl a bemât vwara mɛn yɛ e ra pyɔlɔ pwoy na be mɔt ɛn, ko yin a ga ye bam à me. Me Darwey Dagwi Darwey ma ha ano. 

13  “ ‘Di, me dak vɔ hom na neyɔɔ̀t pyɔlɔ de yin a re, na yerê nemi de yin a lusha e tē min. 

14  Yey min yê sè tiing, kɛ vɔ min bê nàra na gap jeng de mê teshe na yin bɛ̀? Me Dagwi Darwey ma ha ano, ko mê ra ano. 

15  Mê shara hin e tê yére bemat jey ko mê kyě bere hin e bavwel detidetu, ko mê tɛ̀ kwɔ̂k neligis min. 

16  Yi na neburu min, yin ê sè ligis e bayis yére bemat jey, ko yin ê tɔk me wɛ à Dagwi Darwey.’ ” BeIsrayɛl sede gbàrak-dyam e ji guna-ju Dagwi 

17  Dagwi Darwey a yang me, 

18  “À mwasi, mwa BeIsrayɛl ba ga tɛ́ ɛn a me sede gbàrak-dyam ye dyam pyɛng, na dyam pama, na mbus, na dyam tanga dyam shi, mwa yɛ ya ga suk ɛ́, ya ga ye ywey e guna-ju, ya ga tɛ́ ɛ gbàrak-dyam. 

19  Yaga ano, Darwey Dagwi Darwey a ye, a remo de mwa bemat o ba ga tɛ́ ɛn sede gbàrak-dyam, mê tula hɛn e tê Yɛrusalɛm. 

20  Tyɛng sede remo de be tula dyam pyɛng, na dyam pama, na dyam, na dyam shi tanga mbus e guna-ju, na be tɛ̀ kya e ra yɛ̄ na ye ye ywey, ano de mê tula hɛn e ji shom hom, na e ji lashê yey hom, ko mê tɛ̀ in e hwomo na me ye ywey à yin. 

21  Mê tula hin, ko me pɛsɛl hin na kyâ shom hom, ko yin ê ye ywey e ji hɛ. 

22  Sede remo de be ye ywey a dyam pyɛng e fwam rugut dyam, ano de yin ê ye ywey e ji rɛ, ko yin ê tɔk, e me Dagwi Darwey de ma shusha shom hom e ra yin.” Banɛn begwɔ̀m Israyɛl 

23  Dagwi Darwey a to ha na me, a ye, 

24  “À mwasi, há a vwel Israyɛl ngan: Hwà sé vwel de ba ga yishing haalal wɛt, kɛ rwak wo rop e ra hɛ e tûk shom hom arɔng wɛt. 

25  Begwɔ̀m mo ba sé sede begukum de be lulum e de hamâ pyɛ de ba ga vos. Yɛn e mɔbɔs bemat, be re ɛn, be hashe pyɛ̂ nedanerey mɛn mwa na nedok nekyɔrɔk de yɛn a sɛ̀. Yɛn a tɛ̀ beha pyak be tɛ́ ɛn bekuma. 

26  Bepiris mɛn ba ga kwɔrɔ Badu hom, ko bà ra jɔgɔ na pyɛ̂ jɛrɛ hom. Yɛn a tɔk gas pyɛ́ de ya sé jɛrɛ na yê zɔng-reng wɛt, ko yɛn a tɔk basa a bemat na be gas pyɛ́ de ya sé haalal na yemo de ya sé ligis wɛt. Yɛn e gyenges Negasi Shábat hom wɛt, yi ano yɛn e ra jɔgɔ na reza hom. 

27  Begwɔ̀m mɛn ba sé sede bebwá de be hama ngyāma de ba vos, bé lusha nemi, ko bé mɔbɔs bemat na be sɛ̀ pyɔlɔ vyes. 

28  Bezarap Dagwi mɛn be bangas a yɛn neves o sede ba mɔmɔ duk na būm pwɛng, yɛn e bɛrɛng negwi-ywey ne bɔs, yɛn e há a yɛn pyɛ́ de yê té yê bɔs, ko yɛn e tē, ‘Darwey Dagwi Darwey a ye’, mwa ano de Dagwi Darwey a ga hanat wɛt. 

29  Bemat vwel o ba ga mɔt bemat, ko ba ga seres ɛ pyɛ́ mɛn na retek, yɛn a ga mɔt bepɛng na vemo de ba vɔk pyɛ wɛt, ko yɛn a ga tak a yére dyuk e gwong de gwa sé cik wɛt. 

30  Ma ga jama mwat e ji mɛn de ê lɔk jwa-pomo mo na a dul rɛ e nekwɔn de nà ga gabsa yaga na pomo mo he dal e jeng shom hom, ko ma tɔk sɛ̀ mwat o wɛt. 

31  Yaga ano, ma ga shusha shom hom e ra yɛn, ma ga wey na yɛn na kyâ shom hom, ko ma ga tɛ̀ pyɔlɔ̂ tomong mɛn e ra bato mɛn. Me Darwey Dagwi Darwey ma ha ano.”

