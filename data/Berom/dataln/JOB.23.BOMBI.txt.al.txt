1  Iyɔp a hanat a ye, 

2  “Yunung, sesin hom sa kyírì hɛ, mwa rus de me rus vwɔ mɛ gwa sé dirik e ra me. 

3  Ka ma tɔk kwɔn de mê wɔ̀ sɛ̀ ɛ, na me wɔ̀ tā e kwɔ̂n sangal mɛ, 

4  ma yang misang ha hom e nuyel mɛ, me ha mwa retin pyɛ de me tó ɛ cuna. 

5  Ma yang tɛ̀ tong, me wok hanat de a vɔk yaga me, na me tɔk pyɛ de ê toyo a me mɛ. Ê yang jut gbɔng reto mɛ na a tɛ̀ sekun hom a? 

6  Hwô ra nenan na me yaga gbɔng reto mō a? Kée wey, ê wok me. 

7  Ma yang tɔrɔng na yɛ, ma yang hywit me yi e shɔt gbak-gbak. 

8  Ka ma kyè wɔ e rak, a sé e hwomo wɛt, e rwa ta, ma di ɛ wɛt. 

9  E rwa bato de e ra ɛ fwom, ma tɔk di ɛ wɛt, ma doyo e rwa batin, ma tɔk kún ɛ wɛt. 

10  Ko yɛ, a tɔk begwong hom, jeng de ê mara me, mê nusu sede celes dyam shinang. 

11  Ma ga raa nekyɔ̌n bol mɛ, ma ga ye rɛng yi e gwong mɛ wɛt. 

12  Ma ga doyo yi e raa badu mɛ wɛt, ma ga gyeng ha mɛ mwa. 

13  A ga sang sege hɛ wɛt, e tɔk doyo hɛ arɛt? E ra pyɛ de yey mɛ ya simo. 

14  E sila pyɛ de a ga yong yaga me, pyɛ́ pyak yerê yemo a vɔk yɛ e yey. 

15  Pyɛ ma yane de me vow e nuyel mɛ, sede ma bare na yɛ ko me vɔk bengyip. 

16  Dagwi a ga tɛ̀ yey hom gbɛrɛk. Wo Reto Mwa a ga tak a me. 

17  A sé lwil de gwa tɛ̀ a me bengyip wɛt, kɛ nemwangalang de nà kyiri bayis hom.”

