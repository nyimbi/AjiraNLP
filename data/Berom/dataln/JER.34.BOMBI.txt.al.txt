1  Dagwi Darwey a ha na Yirmiya e jeng de Gbɔng Gwɔ̀m Nɛbukadnɛzar wo Babilɔn na bemat como mɛ, tanga bemat como yi e mwa yére segwɔm jey, na yére detidetu de ya sé e nɛn mɛ, ko yɛn e sɛlɛ hɛ. Yɛn á sè tó como e Yɛrusalɛm na bapomo de ba gwɔrɔ rɛ. 

2  Dagwi Darwey, Dagwi Israyɛl a yang Yirmiya a wɔ̀ ha a Gbɔng Gwɔ̀m Zɛdɛkiya wo Yuda ngan, “Me Dagwi Darwey ma rɔda nára gbɔng repomo remo e vwɔ gbɔng gwɔ̀m Babilɔn, ko ê dak kya e rɛ. 

3  Hwô hywit o wɛt, bê vo o, ko bê nára hwo e vwɔ mɛ. Hwô di ɛ bayis na bayis, ko hwo pyɛ mo hwô ha na yɛ, hwô kyè vɔk e Babilɔn. 

4  À Zɛdɛkiya, wet betong na hwo wok pyɛ de me Dagwi Darwey me ha e ra hwo. Bê mɔrɔ hwo e de como wɛt, 

5  hwô ku e ji netyang. Ko sede remo de bemat bá rangas pyɛ̂ nesang hyɔɔlɔl jeng de yɛn á lɛsɛ bedabeda mo, de bá sè begwɔ̀m e nuyel mo, ano de yɛn ê rangas pyɛ̂ nesang hyɔɔlɔl yaga hwo. Yɛn ê tosho hwo, be tē, ‘Yaa kukuuk! À darwey!’ Me Dagwi Darwey ma ha ano.” 

6  Ano arɔng, Yirmiya a ha a Gbɔng Gwɔ̀m Zɛdɛkiya tomo hemo e gbɔng repomo Yɛrusalɛm, 

7  e jeng de bemat como gbɔng gwɔ̀m Babilɔn bá sè tó como na rɛ, Lakish tanga Azeka, bwang bapomo de ba gwɔrɔ vɛ na jwa de bá tɛt ɛ e Yuda. Ba teshe na BeIbrani besam naka wɛt 

8  Gbɔng Gwɔ̀m Zɛdɛkiya a wuna hɛ na sira na bemat Yɛrusalɛm, na be mok a yɛn rehâ hala hɛn washak 

9  wɔgɔ, kawɛ e ji mɛn a hala sam mɛ WoIbrani rwas kɛ hwā washak, yaga na hwak mɛn a vɔk gwa mɛ WoIsrayɛl sede sam wɛt. 

10  Bemat o mwa na bemat nuyel mɛn ba ye ey à sira mo na be hala besam mɛn washak, be sang to vɛ́ besam na yɛn wɛt. Yɛn a hala besam o mwa washak mwin. 

11  Ko e bama mo, yɛn a sege barê yey mɛn, yɛn a to hashe hɛn, ba tɛ̀ ɛn be to tɛ́ ɛn besam. 

12  Ko Dagwi Darwey a to ha na Yirmiya a ye: 

13  Dagwi Darwey, Dagwi Israyɛl a ye, hwo ha a bemat o ngan, “Ma wuna me na sira na bedabeda min jeng de ma sey ɛ hɛn yi e Misra, ko ma hala hɛn washak yi e sesam. Ma ha a yɛn wɔgɔ, 

14  kanɛ neshey netaama yɛn a hala washak, kawɛ WoIbrani de a sé sam, ko a ga ra a yɛn fwom neshey netyiimin. Ko bedabeda min ba tɛ̀ nehywɛ mɛn vey na me, kɛ ba wet betong na pyɛ de ma ha wɛt. 

15  A sé e nepɔlɔ tyɔng de na kwey de yin a sege barê yey min na yin a ra pyɛ de ya pɛngɛ a me yey. Mwa hin yin a simo yin a hala begwa min BeIsrayɛl washak, ko yin a wuna hin na sira e nuyel hom, e Gbɔng Duk Re Fongol e kwɔn de be re a me ɛ fongol. 

16  Ko e bama mo yin a to sege neyey min, yin a kyɛ́ in nà nɔng me nerey. Mwa hin yin a to hashe besam beras na beha de yin a ga kana hala washak tyɛng na simo mɛn, ko yin a to tɛ̀ ɛn e ji sesam min. 

17  Yaga ano, a remo, me Dagwi Darwey ma ye, yin a ga kyé in nà gyeng ha hom, yin a ga nɔ̂ng begwa min BeIsrayɛl sangâl tó mɛn washak wɛt. Ey, a jam ano, mê nɔng in sangal washak arɔng, sangal washak na yin a kushu na como, na tumbang tanga vyong. Mê tɛ̀ yin a sè pyɛ byɛm-byɛm e nuyel yére bemat jey mwa e ra pyɛ de mê ra a yin. 

18  -

19  Begbɔng bemat fwom Yuda na ve Yɛrusalɛm, mwa na begbɔng bemat fwom lɔ gwɔ̀m, na bepiris, tanga mwa bemat nuyel, bá wuna hɛn na sira na me, ko bá kyè e tê bedɔ̀rɔ mus de bá yɛrɛ na be dura hɛ. Ko yɛn á kwɔrɔ sira mo, yɛn á gyeng batin hɛ wɛt. Yaga ano, mê ra a yɛn yere pyɛ de yɛn a ra a mus o. 

20  Mê nára hɛn e vɔ bemat repugu mɛn, de be simo be mɔbɔs hɛn, ko benon na ngyāma yê re bavin mɛn. 

21  Mê to nára Gbɔng Gwɔ̀m Zɛdɛkiya wo Yuda na begbɔng bemat fwom mɛ e vɔ vemo de be simo be mɔbɔs hɛn arɔng. Mê nára hɛn e vɔ bemat como Babilɔn de ba ga tik tô como na yin. 

22  Mê nɔng ɛn nu, ko yɛn ê toyo vey e gbɔng repomo remo. Yɛn ê hwo e ra rɛ, be re rɛ, ko be dak kya e rɛ. Mê tɛ̀ bapomo Yuda be se sede hey gbingiring de vit a mwat de a sangal ɛ. Me Dagwi Darwey ma ha ano.”

