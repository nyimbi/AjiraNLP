1  Hemo ha dura, wot a ga to hwo ha há rat e ra bato mot arɛt? Kɛ yin e simo na wot a nɔng in bebok-berang de be ha há rat e ra wot, kɛ na wot a rangal vɛ yi na yin, sede remo de bemat behak be ra arɛt? 

2  A sé e yin de yin a sé bwok-rwang mot yerê vàne mo. Ba ga jɛk gwɛ e ra yey mot, yaga na bemât mwa be basa gwɛ, na be tɔk gwɛ arɔng. 

3  A sé wɛshɛrɛk, yin a sé bwok-rwang yi e vwɔ̂ Kristi, ko e wot de wot a tomo gwɛ. Ba jɛk bwok-rwang o na nshi de be jɛkɛs mɛ̀ wɛt ko na Gabik Dagwi wo neken. Ba jɛk gwɛ e ra pyɛ̂ jɛk de ba yong na beta wɛt ko e neyey bemasi. 

4  Wot e ye ano, yaga wot a tɔk tsɛng-tsɛng, Dagwi e nɔng ot reto yi na Kristi, na wot a tɔk ra pyɛ́ yemo. 

5  Vit a pyɛ de yê tɛ̀, wot a ye, wot ê kyɛm wot a ra fwom gwomo yi na tɔ́k mot pyɛ hɛ. Tɔ́k mot o ha yi na Dagwi. 

6  E yɛ de a ga tɛ̀ ot na wot a kyɛm wot a sè bemât fwôm wuna-na-sira pas mɛ. Wuna-na-sira mo ha sé badu de ba jɛk wɛt, ko ha yi na Gabik Dagwi. Badu de ba jɛk o be vey na reku, ko Gabik Dagwi he vey na neken. 

7  Badu de bà kana jɛk e ra beta be vɛ̀sɛ na reku. Jeng de Dagwi à nɔ̂ng Mose Badu mo, gbɔng nerey mɛ na nerat nà tɛ̀ bwang bayîs Mose gwà nɛp sizɔng. Mwa ano de nɛp o hà kyè wɔ̀ tala hɛ, ko BeIsrayɛl bà tɔk bɛrɛng bwang bayis mɛ cik wɛt. 

8  Ka sede Badu de be vɛ̀sɛ na reku bà vey na gbɔng nerey, ko gbɔng nerey de ne ba sè e tuk de Gabik Dagwi he ba vey ne ba dal nane mo na nerey. 

9  Fwôm Badu gwa vɔk gbɔng nerey, mwa ano de Badu mo be gang bemat na shɔt; ko fwôm Gabik gwa dal gwane mo na gbɔng nerey mwa, yaga gwo tɛ̀sɛ bemat be sè cik e bayîs Dagwi. 

10  Mwin, pyɛ de yà vɔk gbɔng nerey a raane yà vɔk gbɔng nerey a remo wɛt, ka sede wot a tyɛngrɛ nerey o nè raane na nè remo de na dal mwa. 

11  Ko ka sede pyɛ de yà sè kyè wɔ̀ kwey yà vey na gbɔng nerey, ko nerêy pyɛ de ya rɔda nàra gbak-gbak na rɔda dal nere mo ding-ding! 

12  Sede remo de wot e tɔk sɛt yey mot e ra pyɛ́ yane, ko wot e tɔk ha na yey ting. 

13  Wot a sé sede Mose wɛt, yɛ de à bang bayis mɛ na kerugu, na a dul BeIsrayɛl sana shusha bayis mɛn e ra vɛ e jeng de nɛ̂p vɛ mo hà sè kyè wɔ̀ tala hɛ. 

14  Ko bà tɛ̀ neyey mɛn ne tɛ́ ɛn kashalang. A sé ano pere vey e tuk hemo: Kerugu mo ka rɔngɔl bang a yɛn neyey mɛn e jeng de be basa a yɛn bebok-basa wuna-na-sira roso. Ko be pat kerugu mo e jeng o zɔng de mwat a hwo sangal e ji nesa na Kristi. 

15  Pere vey e tuk hemo, jeng de be basa Badu Mose, kerugu mo ke rɔngɔl bang a yɛn neyey mɛn. 

16  Ko kayɛ jeng de mwat hwak e doyo vey na Darwey, be pat kerugu kane mo e yey mɛ. 

17  Ko di, e Darwey o de a sé Gabik, ko kayɛ pyɛ ya sé washak e kwɔn de Gabik Darwey o ha sé ɛ̀. 

18  Ko wot vemo de ba ga paa a wot kerugu mo e bayis mot, wot e dura gbɔng nerât Darwey sede wot a sé bemadobi. Gbɔng nerat o ne sege hot na wot a sè sede yɛ, ko ne kyě gwɛsɛ hɛn e ji mot. Ko gbɔng nerat o ne yís yi na Darwey, yɛ de a sé Gabik hane mo.

