1  Bemât banɛn be wok bengyip Dagwi wɛt, banɛn ba ga tɛ́ ɛn a yɛn rebek. 

2  Yɛn e bɛrɛng bato mɛn ba sé pyɛ cak, yaga ano, be tɔk di neves mɛn, na be kyɛ́ ɛn nɛ wɛt. 

3  Ha mɛn ha sé ves, ha sila na bɔs. Pyɛ́ de yɛn e ra ya vɔk to wɛt, ya sé ryat wɛt. 

4  Yɛn e yongos begwong beves ka ba ka sé e dyɛngɛ. Yɛn e tɛ̀ bato mɛn e de raà gwong de gwa sé rwat wɛt, bé kyɛ́ ɛn nà doyo yi e neves mɛn. 

5  À Dagwi Darwey, hwà tɛ̀ yey na bemat bagat wɛt, hwô sang gas cáng na yɛn wɛt. 

6  Hwó ra shɔt tsak o kayɛ jeng, hwó sege hwo wɛt sede begbɔng beraku, sede retîs gworep. Hwó gyeng bemasi tanga ngyāma mwa. 

7  À Dagwi, be tɔk mara tɛ̂ yey mō na sɛ́ ɛ? Vit a pyɛ! Hwó dul bemasi, sede congot ye gunung nèy yɛ. 

8  Hwó nɔngɔs hɛn pyɛ̂ re shɛrɛk e lɔ mō, ko nerat mō na turu hɛn sede nshî ceere de ne kwɔshɔ yey. 

9  Hwo wɛ hwà sé tîs neken, a sé e negbey mō de ne nɔ́ng ot negbey. 

10  Rē nuyel na tɛ̂ yey na vemo de ba tɔk o, ko dura nerat mō na vemo de neyey mɛn na sé yɛt. 

11  Hwo tik vemo de be tos bato mɛn be hwo e ra me wɛt, dul bemat beves, be kwon ro me wɛt arɔng. 

12  Di, bemat beves ba ga gaba! Ba sé tɔɔlɔl e vwel, vit a sogo!

