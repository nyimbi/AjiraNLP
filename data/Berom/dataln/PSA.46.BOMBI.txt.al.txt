1  Dagwi a sé a wot kwɔ̂n dal, e nɔng ot yey ting. Kayɛ jeng a sé e yong ɛ, na a sɛlɛ hot e jeng reyɔm. 

2  -

3  Ka jey ya ka sé digis, ka beraku be ka gabsa e ji ciwil gworep, ka berep be ka wus, be tē funglang, ka beraku be digis yaga lolông berep o, wot a rɔda vɔk bengyip wɛt! 

4  E gbɔng repomô Dagwi, gwɔrɔt gwa sé de gwo pɛngɛ a bemat neyey. Dagwi De A Dal Na Reto Mwa a tik repomo mo jaram na a sangal ɛ. 

5  Dagwi pyɛ mɛ a sé e ji gbɔng repomo mo, bê sang wey na rɛ ko tyɔng wɛt. E rwa hwol gasi, ê vey a rɛ na sɛlɛ. 

6  Dagwi e lumta, ko yere bemât jey ye tɛ̀ bengyip, ye vow. Retô vemo de ba sé re negwɔm ra sé nusu yi e vɔ mɛn, ko jey ya pere ye ywey. 

7  Dagwi Darwey, Dâ Jey Mwa a sé tanga wot. Dagwi wo Yakɔp a sé a wot kwɔ̂n dal. 

8  Vey in, na yin a di pyɛ de Dagwi Darwey a ga ra, gwong de a ga vey na wéy e jey! 

9  E tɛ̀ be tik tô como e neyɛnɛ̂ jey mwa, e kwɔrɔs begbang na bebara, ko e dak kya e beruga. 

10  E moklo, “Tik in cɛk! Tɔk in, e me wɛ à Dagwi! Ma dal na reto e ji yére bemât jey, ma dal na reto e ji jey mwa!” 

11  Dagwi Darwey, Dâ Jey Mwa a sé tanga wot. Dagwi wo Yakɔp a sé a wot kwɔ̂n dal.

