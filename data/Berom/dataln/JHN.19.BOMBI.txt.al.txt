1  E bama mo, Pilatus a jut Yɛsu, a tɛ̀ be dak ɛ na zining. 

2  Bemât como ba tsipta kpîn negwɔm na serɔgɔ, ko yɛn a tɛ̀ a yɛ wɛ e rato. Yɛn a to tɛ̀ a yɛ gwogbɔng gworugu yerê gwo begbɔng begwɔ̀m de gwa sé zwey. 

3  Yɛn a sǎ e de kyese na yɛ, ba tang ɛ, “Nekên Gbɔng Gwɔ̀m BeYuda ne ros!” Ko yɛn a dak ɛ na vɔ mɛn. 

4  Pilatus a to nusu e majey wɔ na BeYuda, a yang ɛn, “Di, ma sé kyè wɔ̀ nusu na mwat womo mo, yaga na yin a tɔk, ma sɛ̀ ɛ na pyɛ cak de mê gang ɛ mɛ̀ wɛt.” 

5  Jeng de Yɛsu a nusu, a rɔngɔl na kpîn negwɔm serɔgɔ e rato mɛ, ko a rɔɔ tɛ̀ gwogbɔng gworugu de gwa sé zwey o arɔng. Ko Pilatus a yang ɛn, “Di in, mwat a womo!” 

6  Sede begbɔng bepiris tanga bemât gyeng Gbɔng Duk Re Fongol ba di ɛ, ba shusha gwolwɛlɛ, ba tē, “Bē kak ɛ e ra cɔ́gɔt! Bē kak ɛ e ra cɔ́gɔt!” Ko Pilatus a yang ɛn, “Kyè in na yɛ, yin pyɛ min, na yin a wɔ̀ kak ɛ e ra cɔ́gɔt. Me ma sɛ̀ ɛ na pyɛ cak de mê gang ɛ mɛ̀ wɛt.” 

7  BeYuda mo ba yang ɛ, “Wot a vɔk redu, ko e ra redu mo, a sé gbing-gbing na a ku, yaga yɛ a jut tó mɛ, a sé Hwey Dagwi.” 

8  Jeng de Pilatus a wok há hemo, bengyip ba gwɛ̌ vo ɛ. 

9  Ko a to yel e ji lɔ, a yâng Yɛsu, “Hwà sé yi e gwa arɛt?” Ko Yɛsu a toyo a yɛ na pyɛ cak wɛt. 

10  Yaga ano, Pilatus a yang ɛ, “Hwó simo na hwo ha na me wɛt arɛt? Hwà tɔk, ma vɔk reto na me viri hwo, kɛ na me tɛ̀ be kak o e ra cɔ́gɔt wɛt arɛt?” 

11  Yɛsu a toyo a yɛ, a yang ɛ, “A sé e Dagwi de a nɔng o reto rane mo. Ka a yâng sé ano wɛt, ka hwô yâng vɔk reto rehak e ra me wɛt. Yaga ano, renɛ̂n mwat de a nára me e vɔ mō ra dal remo.” 

12  Jeng de Pilatus a wok ano, a jāma gwong na a viri Yɛsu; ko BeYuda ba re nuyel na shushâ gwolwɛlɛ, ba tē, “Ka sede hwô viri mwat womo à, ko hwà dura, hwà sé sâ Da vwel BeRoma wɛt. Yaga kawɛ mwat de a jut tó mɛ sede gbɔng gwɔ̀m a sé ra retek na Da vwel BeRoma.” 

13  Jeng de Pilatus a wok há hane, a nusu na Yɛsu e majey, a sangal e gwofwa mwât shɔt e kwɔn de ba tâng hɛ, à Kwɔn De Ba Lolom Hɛ. E ji relêm BeYuda ba tâng hɛ, à Gabata. 

14  Tuk hane mo há sè tûk yong pyɛ́ e jeng Nzem Gyilsit Nelɔ BeIsrayɛl. Jeng o yá sè sede tê-gwi. Ko Pilatus a yâng BeYuda mo, “Di in, Gbɔng Gwɔ̀m min a womo!” 

15  Ko yɛn a shusha gwolwɛlɛ, ba tē, “Kyè na yɛ! Wey na yɛ! Kak ɛ e ra cɔ́gɔt!” Pilatus a rangal hɛn, “Yin e simo na me kak gbɔng gwɔ̀m min e ra cɔ́gɔt arɛt?” Ko begbɔng bepiris ba toyo a yɛ, ba ye, “Wot a vɔk gbɔng gwɔ̀m gwining zɔng, yɛ à Da vwel BeRoma.” 

16  Ano kwong, Pilatus a nára Yɛsu e vɔ mɛn, yaga na be kak ɛ. Ba kak Yɛsu e ra cɔ́gɔt (Mat 

27  :

32  -

44  ; Mar 

15  :

21  -

32  ; Luk 

23  :

26  -

43  ) Bemât como ba jut Yɛsu, ba kyè. 

17  Yɛ pyɛ mɛ a wut cɔ́gɔt-kak mɛ, a nusu yi e repomo vɔk e kwɔn de ba tâng hɛ, à Kwɔ̂n Gwokup Ratô Mwat. E ji relêm BeYuda ba tâng hɛ, à Gɔlgɔta. 

18  Kwɔn a hane de ba kak ɛ e ra cɔ́gɔt. Yɛn a to kak bemat behak beba, gwining e kahɛ hagat mɛ. Yɛsu a sé e tē mɛn. 

19  Pilatus a jɛk pyɛ de ya tɛ̀ ba kak ɛ, ko ba tɛ̀ e ra cɔ́gɔt o. Pyɛ de a jɛk a yet ngan: YƐSU WO NAZARƐT, GBƆNG GWƆM BEYUDA. 

20  Ba jɛk pyɛ mo e ji balem batat, vɛ à relêm BeYuda, na rê BeRoma, na rê BeGirik. Bemat pyak ba basa jɛk o, yaga kwɔn de ba kak ɛ̀ Yɛsu ha sé bagat na repomo. 

21  Ko begbɔng bepiris vê BeYuda ba yâng Pilatus, “Hwo jɛk ‘Gbɔng Gwɔ̀m BeYuda’ wɛt; jɛk ngan: ‘Mwat womo a ye, a sé Gbɔng Gwɔ̀m BeYuda.’ ” 

22  Ko Pilatus a ye, “Pyɛ de ma ga jɛk, e yɛ à yane.” 

23  E bama de bemât como ba kak Yɛsu e ra cɔ́gɔt, yɛn a jut berugu mɛ, ba gas vɛ nelɔ nenaas, kawɛ mwat na lɔ mo mɛ. Yɛn a to jut rugu mɛ gwo ji mo de ba tolo gwɛ wɛt, ba lɔk gwɛ sana man gwɛ e dem hak. 

24  Yɛn a ye, “Wot hama gwɛ wɛt. Tik na wot a ra cáca e ra gwɛ, na wot a tɔk mwat de ê re gwɛ.” Hemo ha té, yaga na pyɛ de bà jɛk e Bwok-basa Dagwi ye sila wɔgɔ, “Yɛn a gas berugu hom e bato mɛn. Yɛn a ra cáca e ra rugu hom gwo ji mo, na be tɔk mwat de ê re gwɛ.” Ko pyɛ ma yane de bemât como mo ba ra. 

25  Bemat de ba tumal bagat na cɔ́gɔt de ba kak ɛ̀ Yɛsu, yɛn vɛ à neng mɛ, na gwa neng mɛ hwā mo, na Marya hwâ Kilopas, tanga Marya wo Magdala. 

26  Jeng de Yɛsu a di neng mɛ tanga mwât masâ fwom mɛ de a tɛ̀ yey na yɛ ba sé tumal bagat, a yâng neng mɛ, “À neng-gwɔ, hwey mō a hemo.” 

27  Ko a yâng mwât masâ fwom mɛ mo, “Neng-gwɔ mō a womo.” Yi e jeng o, mwât masâ fwom mɛ mo a pere jut ɛ na a sangal na yɛ. Rekû Yɛsu (Mat 

27  :

45  -

56  ; Mar 

15  :

33  -

41  ; Luk 

23  :

44  -

49  ) 

28  E bamâ pyɛ́ yane, Yɛsu a tɔk, fwom mɛ mwa gwa ga yɛnɛ hɛ. Ko a ye, “Yey hom ye hwɔshɔ.” A ha ano, yaga na pyɛ de bà jɛk e Bwok-basa Dagwi ye sila. 

29  Nshî jwaatat na sé e rwey e hwomo. Ko yɛn a jut sòso, ba sing wɛ e ji nshi mo, ko yɛn a tɛ̀ wɛ e ra mapâk hísɔ̀p, ba nára wɛ e nu mɛ. 

30  Yɛsu a suyu nshi mo, a ye, “Gwa ga yɛnɛ hɛ.” Ko a ye det a rato mɛ, a hàla neken mɛ. Ba luga Yɛsu e kuhagat 

31  Tuk hane há sè tûk yông pyɛ́ gyam yaga Tuk Shábat. E rà negwɔn BeYuda, a jam na bavîn bemat be sè e ra tɛ̂t cɔ́gɔt-kak e Tuk Shábat wɛt. Tuk Shábat o há sè gbɔng tuk. Yaga ano, bemât nuyêl BeYuda ba ra won na Pilatus na a simo be kwɔrɔs bol bemat o, yaga na be gyirik vɛ̄ yi e ra cɔ́gɔt-kak o. 

32  Ano kwong, bemât como ba vey kwɔrɔs bol mwat o wo mɛsɛng tanga ve vane arɔng de ba kak ɛn tanga Yɛsu. 

33  Ko jeng de yɛn a wul na Yɛsu, yɛn a di, a ga kana ku. Yaga ano, yɛn a kwɔrɔ bol mɛ wɛt. 

34  Gwining e ji bemât como mo a jut bāra mɛ, ko a luga mɛ̀ Yɛsu e kuhagat. Ko e ji jeng o, nemi tanga nshi na nusu yi e rebek mɛ. 

35  Mwat wane de a di pyɛ́ yane mo a nɔng nuha e ra yɛ̄, ko nuha mɛ mo ha sé tsak o. Yɛ a tɔk, a sé ha tsak o, ko a sé ha a yin pyɛ́ yemo, yaga na yin arɔng yin a sey tsak o. 

36  Pyɛ́ yemo ya té ano, yaga na há de bà jɛk e Bwok-basa Dagwi wɔgɔ, “Bê kwɔrɔ kup mɛ hwak wɛt”, he sila. 

37  E kwɔn o hak e Bwok-basa mo, bà to jɛk: “Bemat ba rɔda bɛrɛng mwat de ba luga hɛ.” Lɛrɛ̂ Yɛsu (Mat 

27  :

57  -

61  ; Mar 

15  :

42  -

47  ; Luk 

23  :

50  -

56  ) 

38  E bama mo, Yɔsɛf wo Arimatiya de á sè mwât raà Yɛsu e lɛrɛ, yaga a wokos bengyip bemât nuyêl BeYuda, a wɔ̀ ra won na Pilatus, na a simo a yɛ a jut revîn Yɛsu, na a wɔ̀ lɛrɛ. Pilatus a simo a yɛ, ko a wɔ̀ jut rɛ, a kyè na rɛ. 

39  Nikodemus arɔng, yɛ de á kana wɔ́ na Yɛsu nabwalak, a raa Yɔsɛf. A vey na behal mir tanga alowe de ba wuna vɛ. Nedirîk behal o na sé sede kilo kuru batat (

30  ). 

40  Yɛn beba ba jut berugu bepɛng berat o, ko ba hanas revîn Yɛsu na vɛ, ba tɛ̀sɛ behal nesang nerat o mo tyɛng na negwɔn lɛsɛ̂ bemat ne BeYuda. 

41  E kwɔn de ba kak ɛ̀ Yɛsu mo, bwi hwak gwa sɛ̀. Ko e ji bwi mo, sak pas bá sɛ̀ de ba ga sang lɛrɛ ɛ̀ mwat wɛt. 

42  Sede remo de tuk o há sè tûk yông pyɛ́ gyam yaga Tuk Shábat, ko yaga sak o bá sè bagat na kwɔn o, yɛn a lɛrɛ Yɛsu e ji mo.

