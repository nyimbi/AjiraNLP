1  Ba tɔk Dagwi tsɛng-tsɛng e bak vwêl Yuda, a vɔk za e sevwêl Israyɛl. 

2  Buk mɛ gwa sé e Yɛrusalɛm, kwɔ̂n sangâl mɛ e Raku Siyɔn. 

3  E hwomo de a kwɔrɔs pyɛ̂ comô bemât repugu, yɛ̄ à ket de ba tɛsɛ e kya, na beruga tanga bewal. 

4  À Dagwi, nedyɛt nerat ne gwɔrɔ hwo, jeng de hwà sé toyo yi e beraku, kwɔn de hwà di wɛng e ra vê repugu mō, hwó bɔrɔs bɔrɔ̂s gbɔng mwat. 

5  Ba hala bemât como vê yey ting vɔ sǎn, yɛn a ga man na reku, vit a gwining e ji yɛn de a kyɛm a ye ngyaram. 

6  À Dagwi wo Yakɔp, jeng de hwà shìra bedwa tanga besuga, ko ba gabsa bavin o. 

7  À Dagwi, mwa bemat be wok bengyip mō. Wa ê tɔk tumal e nuyel mō e jeng shom mō ɛ? 

8  Hwà ha yi e lagwi shɔt de hwà yɛrɛ. Bemât jey ba tɛ̀ bengyip, ba saa yuu. 

9  Jeng de hwà sogo, hwà yɛrɛ shɔt, na hwo sey mɛ mwa vemo de ba tak a yɛn. 

10  Shôm bemat ye ka tɛ̀ be gwɛ̌ somo hwo, ko vemo de ba hywit ɛn yi e shom o, ba sé sede kpin de hwó tɔrɔ hwo mɛ. 

11  Vo in nu wɔgɔ, yin ê nɔ̂ng Dagwi Darwey, Dagwi min nenɔrɔ, ko sila hin vonu mo. Mwa hin de yin a gwɔrɔ hɛ, vey in na nenɔrɔ min na yɛ, yɛ womo de be wok bengyip mɛ. 

12  E tɛt nerêy bemât nuyel de be dak kaa, ko e tɛ̀ bengyip e neyey begbɔng begwɔ̀m jey.

