1  Ha de Dagwi Darwey a ha na Yirmiya e ra nehwogot a hemo, 

2  “Yuda a sé tosho, bapomo mɛ ba ga lashe hɛn. Bemât vɛ ba sé e dyɛngɛ e vwel e de lashe yey, ko Yɛrusalɛm wó tosho na gbɔng fwɔ, wó jama be sɛlɛ wɛ. 

3  Bedaberey be tomsal bemat fwom mɛn e de jama nshi, be kyese e hes, ko yɛn e sɛ̀ nshi wɛt, be tòros hɛn na betsung mɛn hal. A sé a yɛn gbɛrɛk, na kpɛɛ, ko yɛn e bangas bato mɛn. 

4  Vwel o ha ga taksal yaga vit a rwak e hɛ, a sé a bemât cap gbɛrɛk, na kpɛɛ, yɛn e bangas bato mɛn. 

5  Ròs e tê hey wa kyini hwey de wa mɛsɛ̂ng tɔ, yaga vit a sehwey. 

6  Bemadung ba wɔ̀ tumal e ra tɛ̂t berahwol besán o, be gapsing sana gul sede nevu-hey. Ba tɔk bɛrɛng yɛt wɛt, yaga ba ga re pyɛ wɛt. 

7  Mwa ano de banɛn mot be nɔng nuha e ra wot, ko à Dagwi Darwey, sɛlɛ hot, sede remo de hwà ga kana sira. Wot a ga doyo a hwo ma zang pyak wot a ga ra a hwo banɛn. 

8  E hwo zɔng de BeIsrayɛl ba sɛt ɛ yey, e hwo zɔng à wo sey ot e jeng reyɔm. Yaga sɛ́ de hwà sé sede kwɛnɛt e vwel mot, kɛ sede mwât kwɛngɛl de a pere pɔl hining zɔng ɛ? 

9  Yaga sɛ́ de hwà sé sede mwat de pyɛ langat cak ya pere sɛ̀ ɛ, kɛ sede mwât como, de a tɔk sey mwat hwak wɛt ɛ? A sé mwin, à Dagwi Darwey, hwà sé e tē mot, be yila hot na reza mo, Hwo kwon kyini hot wɛt!” 

10  Dagwi Darwey a ye ngan e ra bemat vemo, “Yɛn a kat simô tele yi na me, ko yɛn e tɔk gyeng bol mɛn wɛt. Yaga ano, ma vɔk yey pyɛng na yɛn wɛt. Mê bare na buru detidetu de yɛn a ga ragas, ko mê tabak hɛn yaga banɛn mɛn.” 

11  Dagwi Darwey a yang me, “Hwo ra won na me sɛlɛ bemat vemo wɛt. 

12  Ka yɛn a ka tik rê pyɛ́ mwa, ko mê tɛ̀ tong na sesin mɛn, na me sɛlɛ hɛn wɛt. Ka yɛn a ka nása a me nɔrɔ yas de be rangas, mwa na he pyɛ̂ yéneng, ko yey hom yê pɛngɛ na yɛn wɛt. Mê mɔbɔs hɛn e como, na vyong tanga serɔ”. 

13  Ko ma ye, “À Darwey Dagwi Darwey, hwà tɔk, bezarap mo be tang bemat o wɔgɔ, como kɛ vyong yê hwo e ra yɛn wɛt. Yɛn a ye, Dagwi a sira, yɛn ê sangal tyang zɔng e vwel mɛn.” 

14  Ko Dagwi Darwey a toyo mɛ̀, a ye, “Bezarap hom ba sé vɛ́sɛ bɔs e ji reza hom; ma tomo hɛn wɛt, kɛ ma nɔng ɛn nu, kɛ ma hanat na yɛn wɛt. Pyɛ de yɛn a ye, yɛn a ga di na negwi-ywey ya sé bɔs, yɛn e bɛrɛng na tô zɔng-reng, yɛn e ra ano na kwɛlɛng bato mɛn zɔng. 

15  Me Dagwi Darwey ma sé ha a hwo pyɛ de mê ra na bemat de e me de ma tomo hɛn wɛt, ko mwa ano, yɛn a ha e ji reza hom. Yɛn a ye, como na vyong yê hwo e ra vwel hemo wɛt. Ko di, mê mɔbɔs hɛn na como tanga vyong arɔng. 

16  Bemat de be sey neha mɛn o, bê mɔbɔs hɛn e begwong vining o. Bê bomos bavin mɛn e nehyok Yɛrusalɛm, ko bê sɛ̀ mwat de ê lɛsɛ hɛn wɛt. Pyɛ́ yemo yê té na kawɛ e ji mɛn — mwa na beha mɛn, na nèy mɛn bewen na behwong. Mê tɛ̀ yɛn a tala pyɔ̌n neves mɛn.” 

17  Dagwi Darwey a nɔng mɛ nu na me ha a bemat o reha lashe yey hom, ngan, “Tik na bayis hom be sǎ e de tele nemwishil nagwi na naturuk. Tik na me sang tik nà tosho wɛt, yaga ba ga mǎ ding-ding bemat hom de ba sé mɛrɛk sede kehwong, ko yɛn e ririm na gbɔng rām. 

18  Jeng de ma nusu e hey, ko ma di bavin bemat como. Jeng de ma wɔ́ e ji bapomo, ko ma di rɔ̂ vyong. Bezarap hom, na bepiris hom ba sé re nuyel na tom dyām mɛn e vwel o, ko yɛn a ka tɔk báre hom wɛt.” Bemat o ba ra won na Dagwi Darwey 

19  À Dagwi Darwey, hwà ga kyɛ́ o Yuda mwa a? Yey mo ya ga nu ɛ vit e ra bemat Siyɔn a? Yaga sɛ́ de hwà ga mǎ hot ding-ding ano, de wot ê tɔk tɛ̀ tyang wɛt ɛ? Wot a jama sangal tyang, ko wot a sɛ̀ pyɛ cak ryat wɛt. Wot a jama be tɛ̀ ot tyang, ko wot a sɛ̀ pyɛ bengyip. 

20  À Dagwi Darwey, wot a ga ra a hwo banɛn. Wot a sé kulu banɛn mot, tanga ve bedabeda mot. 

21  Bare na sira mo, ko hwo byɛnɛng hot wɛt. Hwo tɛ̀ gwofwa gbɔng nerat mo gwo sè pyɛ rekyen wɛt. Hwo kwɔrɔ wuna-na-sira de hwà kana ra na wot wɛt. 

22  Vit a cī yére bemat jey cak de yê tɔk tomo na rwak. Lagwi pyɛ wɛ wô tɔk tɛ̀ rwak wo rop wɛt. À Dagwi Darwey, Dagwi mot, a sé e hwo wɛt a? Wot a ga sɛt yey mot e ra hwo, yaga e hwo de hwó ra pyɛ́ yemo mwa.

