2  Neha 

33  :

1  -

20  ) 

1  Manase a vɔk neshey kuru na nɛ neba jeng de a hwo re negwɔm, ko a re negwɔm o neshey kuru batungun na nɛ netungun (

55  ) e Yɛrusalɛm. Neng mɛ à Hɛfsi-Ba. 

2  Manase a ra a Dagwi Darwey banɛn, a raa negwɔn byɛm-byɛm yere ne bemât vwel de Dagwi Darwey a ró ɛn yi na BeIsrayɛl. 

3  A to lɔk nekwɔn sekwit de da mɛ Hɛzɛkiya a kana gangas nɛ. A lɔk nekwɔn nása nenɔrɔ vɔk na ci Baal, ko a to tɛ̀ swesêk Ashera, ci hwā mo, tyɛng sede remo de Gbɔng Gwɔ̀m Ahap wo Israyɛl á kana ra. A to re a netangacɛn fongol. 

4  E ji Gbɔng Duk Re Fongol e Yɛrusalɛm, a lɔkɔs ɛ nekwɔn nása nenɔrɔ vɔk na cī. A ra ano, mwa ano de Dagwi Darwey a kana ye, e kwɔn a hemo de bê re a yɛ fongol. 

5  A to tɛ̀sɛ nekwɔn nása nenɔrɔ vɔk na netangacɛn e nelala neba ne Gbɔng Duk o. 

6  A nára sɔ mɛ sede nɔrɔ̂ rangas vɔk na cī. A ra vyoshon na bes tanga negarap, ko a ha na bevuvwel. A ra a Dagwi Darwey pyɛ́ vyes ding-ding, yemo de ya tɛ̀ shôm Dagwi Darwey ya sogo. 

7  A tɛ̀ swesêk Ashera, ci hwā mo, e ji Gbɔng Duk Re Fongol arɔng. A ra ano, mwa ano de Dagwi Darwey a kana yâng Davit tanga sɔ mɛ Sɔlɔmɔn, a ye, “A sé e ngamo e Yɛrusalɛm e ji Gbɔng Duk womo de me simo be re a me fongol nesheneshey. Ma ga kasa gbɔng repomo mo yi e mwa bavwêl yére kuru na yɛ bya ye Israyɛl. 

8  Ka sede BeIsrayɛl ba rɔda raa badu hom mwa, na be to gyeng badu de mwât fwom hom Mose a kana nɔng ɛn, ko ma rɔda simo be pat ɛn yi e vwel de ma kana nɔ̂ng bedabeda mɛn wɛt.” 

9  Ko BeYuda ba ka raa Dagwi Darwey wɛt. Manase a hwɔlɔ hɛn, ba ragas banɛn de ba dal vê bemât bavwel de Dagwi Darwey a ga ró ɛn ɛ jeng de bemat mɛ bá sè kyè vey. 

10  Tuhak, Dagwi Darwey a yâng bezarap mɛ behak, a ye, 

11  “Gbɔng Gwɔ̀m Manase a ga ra pyɛ́ byɛm-byɛm de ya dal ye BeAmɔr. Yaga cī mɛ, a ga tɛ̀ bemat hom be ra banɛn. 

12  Di, me Dagwi Darwey, Dagwî Israyɛl ma rɔda wey na Yuda tanga Yɛrusalɛm! Bemat ba rɔda wok ha mo, ko yɛn ê tē jigim. 

13  Yɛrusalɛm wa ga tɛ́ ɛ wo banɛn tyɛng sede remo de Ahap tanga bemât Samariya bá sè. Ma rɔda tabak wɛ siitit. Ma rɔda yishing bemat yi e wɛ, sede remo de mwat a yishing shǐ, na a ye gup a hɛ, he hworok. 

14  “Ma rɔda kyini bwang bemat hom de ba dalas. Ma rɔda nára vɛ e vwɔ̂ bemât repugu mɛn vemo de bê sey ɛ pyɛ́ mɛn. 

15  Mê ra ano, yaga bemat hom ba ga ra pyɛ́ de ma kyɛ́ mɛ́. Yimo de bedabeda mɛn ba nusu yi e Misra vey e yunung, yɛn a dopse tɛ̀sɛ a me ɛ shom.” 

16  Manase a tɛ̀, be mɔbɔs bemat hyiw de ba ka ra nɛn wɛt. Ano de nemi mɛn na sila nehyok Yɛrusalɛm. A ra ano, a gwɛ̌ e ra banɛn de a ga tɛ̀ BeIsrayɛl be ragas. 

17  Bwâng pyɛ́ de Manase a ra mwa na banɛn baves mɛ, ba jɛk yɛ e ji Bwok-basâ Pyɛ̂ Bare yê Begwɔ̀m Yuda. 

18  Jeng de a ku, ba lɛrɛ hɛ e bwi bagat na majey lɔ gwɔ̀m de ba tang gwɛ a Bwî Uza. Ko sɔ mɛ Amɔn a re negwɔm e to mɛ. Amɔn, gbɔng gwɔ̀m Yuda (

2  Neha 

33  :

21  -

25  ) 

19  Amɔn a vɔk neshey kuru baba na nɛ neba jeng de a hwo re negwɔm, ko a re negwɔm o yi e Yɛrusalɛm neshey neba. Neng mɛ à Mɛshulɛmɛt, hwông Harus yi e Yɔdba. 

20  Amɔn a ra a Dagwi Darwey banɛn tyɛng sede da mɛ Manase. 

21  A raa negwɔn neves tyɛng na da mɛ. A sap cī, ko a re a yɛ fongol, sede remo de da mɛ a ra. 

22  A doyo a Dagwi Darwey ma, Dagwi de bedabeda mɛ ba kana re a yɛ fongol, ko a kyɛ́ ɛ nà raa badu mɛ. 

23  Behak e ji bemât nuyel fwom mɛ ba yong begwong nengyas, ko ba mɔrɔ hɛ e ji lɔ gwɔ̀m. 

24  Ko BeYuda ba mɔbɔs bemât mɔrɔ mɛ mo mwa, ko yɛn a tɛ̀ a hwey mɛ Yɔsiya ɛ negwɔm. 

25  Bwang pyɛ́ de Amɔn a ra, ba jɛk yɛ e ji Bwok-basâ Pyɛ̂ Bare yê Begwɔ̀m Yuda. 

26  Ba lɛrɛ hɛ e sak mɛ e Bwî Uza, ko hwey mɛ Yɔsiya a re negwɔm e to mɛ.

