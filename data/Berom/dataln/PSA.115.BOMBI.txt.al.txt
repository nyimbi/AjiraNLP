1  Wot a vey na be somo hot wɛt, ey, wot a vey wɛt. Dagwi Darwey nju mɛ zɔng de a vey na be somo hɛ, yaga a tɛ̀ yey na wot kayɛ jeng, ko a ye waa a wot wɛt. 

2  Yaga sɛ́ de yére dyuk yê ye, “Dagwi min á wɛ ɛ?” 

3  Dagwi mot a sé e lagwi, é ra kayɛ pyɛ de yey mɛ ye simo. 

4  Ko pyɛ̂ sekwit mɛn, ba yong yɛ na dyam shinang na pyɛng o, fwôm vwɔ̂ mwasi zɔng. 

5  Ya vɔk nenu, ko ye ha wɛt, ya vɔk bayis, ko ye bɛrɛng wɛt. 

6  Ya vɔk betong, ko ye wok wɛt, ya vɔk bawol, ko ye wok nesang wɛt. 

7  Ya vɔk vɔ, ko ye kaba mɛ pyɛ wɛt, ya vɔk bol, ko ye kyè mɛ wɛt; vit a yɛ na fwɔ̂ ha. 

8  Tik vemo de be yong yɛ be sè vit a reto sede yɛ, ano, mwa na vemo de be tɛ̀ gap mɛn e ra yɛ. 

9  À yin BeIsrayɛl, tɛ̀ in gap e ra Dagwi Darwey! Yɛ wɛ e sɛlɛ hin, a sé ruga min. 

10  À yin yerê Aharon, bepiris Darwey, tɛ̀ in gap e ra yɛ! Yɛ wɛ e sɛlɛ hin, a sé ruga min. 

11  À yin de yin e re a Dagwi Darwey fongol, tɛ̀ in gap e ra yɛ! Yɛ wɛ e sɛlɛ hin, a sé ruga min. 

12  Dagwi Darwey e bare na wot, a rɔda tɛ̀ a wot nerat; ê tɛ̀ a BeIsrayɛl nerat, ê tɛ̀ a yerê Aharon nerat. 

13  Ê tɛ̀ a vemo de be re a yɛ fongol, bedaberey na bepɛng nerat. 

14  Tik na Dagwi Darwey a gwɛ̌ nepyak min, yin na nèy min! 

15  Tik na Dagwi Darwey de a yong lagwi na jey, a tɛ̀ a yin nerat! 

16  Lagwi wa sé wo Dagwi Darwey pyɛ mɛ, ko jey — a tik a bemasi yɛ. 

17  Vemo de ba ga kushu, vemo de ba ga kyè vɔk e kwɔ̂n bevuvwel, bê somo Dagwi Darwey wɛt. 

18  Ko wot à wot, wot ê somo Dagwi Darwey, yi e remo vɔk e nesheneshey. Somo hin Dagwi Darwey!

