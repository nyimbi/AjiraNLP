1  E bamâ pyɛ́ yemo, Yɛsu a kyě kyè e sevwêl Galili. A simo na a wɔ́ e sevwêl Yudiya wɛt, yaga bemât nuyêl BeYuda e hwomo ba jāma na be mɔrɔ hɛ. 

2  E jeng o, nzem BeYuda de be tâng nɛ, à Nzem Buk ná kana vey bagat. 

3  Yaga ano, begwa Yɛsu ba yang ɛ, “Sogo yi e ngamo, na hwo kyè vɔk e Yudiya, yaga na bemât raa mō e hwomo be bin di pyɛ̂ bes de hwó ra. 

4  Vit a mwat de e ra pyɛ́ e lɛrɛ, ka sede e simo bemat be tɔk ɛ. Sede remo de hwà sé ra pyɛ́ yemo, ko rá yɛ̄ wɛshɛrɛk, yaga na jêy mwa ye tɔk pyɛ́ mo e ra hwo!” 

5  Ko begwa mɛ ba ka tɛ̀ gap mɛn e ra yɛ wɛt. 

6  Yɛsu a yang ɛn, “Jeng de ma rɔda kyè ya rɔngɔl e ngyen; ko yin à — kayɛ jeng ya sé a yin ryat. 

7  Bemât jey bê tɔk sɛ̀ pyɛ wɛt de yê tɛ̀ be kyɛ́ ɛn hin; ko me à — ba kyɛ́ ɛn me, yaga me dopse ha a yɛn, tomong mɛn ba sé ves. 

8  Kyè in à yin vɔk e dem nzem o. Mê wɔ̂ nzem o wɛt, yaga jeng hom ya rɔngɔl e ngyen.” 

9  A ha ano, ko a nàra e Galili. Yɛsu a wɔ̂ Nzem Buk 

10  E bama de begwa mɛ ba ga kyè wɔ̂ nzem o, Yɛsu a kyè wɔ e hwomo arɔng. A kyè gbey-gbey wɛt, ko a kyě lɛsɛ hɛ, yaga na bemat be bin tɔk ɛ wɛt. 

11  Bemât nuyêl BeYuda bá sè jāma hɛ e dem nzem o, ko bá sè kyě rangsâl bemat, “A wɛ̌ arɛt?” 

12  E ji regyɛng bemat o, bemat behak pyak bá sè ha show-show e ra yɛ; behak ba tē, “A sé mwat rwat”, ko behak ba tē, “Wey, a sé tɛ̀sɛ bemat e gwong vwes.” 

13  Ko vit a mwat de a simo na a ha pyɛ cak wɛshɛrɛk e ra yɛ, yaga ba wok bengyip bemât nuyel mɛn. 

14  Jeng de ba ga gas nzem o e tē, Yɛsu a yel e lalâ Gbɔng Duk Re Fongol, a hwo basa a bemat. 

15  Bemât nuyêl BeYuda ba langat hɛn bása mɛ, ba tē, “Mwat womo á kana sè e nɛ̂n mwât basa hwak wɛt! Yi e rɛ̌ de a vɔk tɔ́k ano arɛt?” 

16  Yɛsu a yang ɛn, “Pyɛ́ de me basa ya yi e bare hom wɛt, ko ya yi na Dagwi de a tomo me. 

17  Kawɛ mwat de e simo a ra pyɛ de Dagwi e simo ê tɔk kɛ pyɛ de me basa ya yi na Dagwi, kɛ ma sé ha há de ha yi na reto hom zɔng. 

18  Mwat de e ha há de ha yi na reto mɛ e dura, e simo nerey yaga tó mɛ zɔng. Ko mwat de e simo na be nɔ̂ng mwat de a tomo hɛ nerey yɛ a sé ha tsak o, a sé kwɛlɛng bemat ko tyɔng wɛt. 

19  A sé e Mose de à kana nɔng in Badu wɛt arɛt? Ko vit a hwak e ji min de e gyeng Badu mo. Yaga sɛ́ de yin a sé simo na yin a mɔrɔ me arɛt?” 

20  Regyɛng bemat o ba yang ɛ, “Hwó lolong! E wà de e simo a mɔrɔ hwo arɛt?” 

21  Yɛsu a yang ɛn, “Ma kana ra pyɛ bes jining e Tuk Shábat, ko mwa hin yin a langat hin. 

22  Mose à kana ha a yin na yin a wɔ́ a hwey e cwɛl tuk hê rwit. Yaga ano, yin e tɔk wɔ́ a hwey o e cwɛl e Tuk Shábat mwa arɔng. (Mwin, à kana sè e Mose de à tānga nɔng in redu wɔ́ e cwɛl wɛt, ko à sè bedabeda min de bà hwo ra ano e susu mo.) 

23  Sede remo de be tɔk wɔ́ a hwey e cwɛl e Tuk Shábat, yaga na be kwon gyili Badu Mose wɛt, yaga sɛ́ de yin a wok shom na me, yaga ma tɛ̀ mwa rebêk mwat tyang e Tuk Shábat arɛt? 

24  Tik in nà ra a bemat shɔt tyɛng na pyɛ́ de yin e bɛrɛng na bayis zɔng, ko rá in yɛ̄ e gwong de gwa sé cik.” Bemat be ra badu kɛ Yɛsu a sé Mwat de Dagwi a kasa arɛt? 

25  Bemât Yɛrusalɛm behak ba ye, “A sé e mwat a womo de ba sé jāma na be mɔrɔ hɛ wɛt arɛt? 

26  Ko di in, a sé ha wɛshɛrɛk, ko vit a mwat de a wunta nu na a yang ɛ pyɛ cak. Gyeng rɔ̌ ba ga tɔk, yɛ a sé Mwat de Dagwi a kasa na a sey bemat. 

27  Ko wot a tɔk, jeng de Mwat de Dagwi a kasa ê vey, vit a mwat de ê tɔk kwɔn de a yi ɛ̀. Ko mwat womo à, wot a tɔk kwɔn de a yi ɛ̀.” 

28  Jeng de Yɛsu a sé basa a bemat e lalâ Gbɔng Duk Re Fongol, a gbɔ, a ye, “Yin a sé tē, yin a tɔk me, ko yin a to tɔk kwɔn de ma yi ɛ̀. Ko ma vey na reto hom pyɛ hom wɛt. Yɛ de a tomo me — be tó yey na yɛ ko tyɔng wɛt. Yin a tɔk ɛ wɛt, 

29  ko me ma tɔk ɛ, yaga ma vey yi na yɛ, a to sé e yɛ de a tomo me.” 

30  Yaga ano, ba hwo jāma begwong na be vo ɛ. Ko vit a mwat de a ra ɛ, yaga jeng mɛ ya rɔngɔl e ngyen. 

31  Pyak e ji regyɛng bemat o ba hwo tɛ̀ gap mɛn e ra yɛ, ba ye, “Jeng de Mwat de Dagwi a kasa na a sey bemat ê vey, ê ra pyɛ̂ bes de ya dal yê mwat womo arɛt?” Bemât nuyêl BeYuda ba tomo be vo Yɛsu 

32  BeFarisi ba wok pyɛ́ de regyɛng bemat ba ha show-show e ra Yɛsu. Yaga ano, ba wuna bato mɛn na begbɔng bepiris, ko ba tomo bemât gyeng Gbɔng Duk Re Fongol na be wɔ̀ vo ɛ. 

33  Yɛsu a ye, “Ma rɔngɔl tyɔng na yin e ngyen, sɛ̌ jeng ya vey na me kyè vɔk na womo de a tomo me. 

34  Yin ê jāma me, ko yin ê sɛ̀ me wɛt; yaga yin ê tɔk wɔ̀ wul kwɔn de mê sè ɛ̀ wɛt.” 

35  Bemât nuyêl BeYuda mo ba hwo yâng bemɛn, “Mwat womo a sé kyè vɔk e gwa de a ye, wot ê sɛ̀ ɛ wɛt arɛt? A sé kyè wɔ na bemat mot de ba shara hɛn e sevwêl BeGirik, na a to basa a BeGirik o arɛt? 

36  E hɛ̌ há a hane de a ha wɔgɔ, wot ê jāma hɛ, ko wot ê sɛ̀ ɛ wɛt, ko wot ê tɔk wul kwɔn de ê sè ɛ̀ wɛt arɛt?” Nshi de ne nɔngɔ̂s bemat neken 

37  E tûk talâ nzem o de ha dal mwa na nerey, Yɛsu a sogo, ko a gbɔ, a ye, “Kawɛ mwat de e wok yêy hwɔshɔ, tik na a vey na me na a sɔ. 

38  Sede remo de bà jɛk e Bwok-basa Dagwi wɔgɔ, ‘Lèl nshi de ne nɔngɔs neken na rɔda nunus yi e yêy kawɛ mwat de a tɛ̀ gap mɛ e ra me!’ ” 

39  Yɛsu a ha há hemo e ra Gabik Dagwi de mwa vemo de ba tɛ̀ gap mɛn e ra yɛ ba rɔda sɛ̀. E jeng o, Dagwi a rɔngɔl nà nɔng Gabik o, yaga ba rɔngɔl na nɔ̂ng Yɛsu gbɔng nerey mɛ na Dagwi e ngyen. Bemat ba gas ɛn yaga Yɛsu 

40  Jeng de ba wok há hemo, behak e ji regyɛng bemat ba ye, “Mwin, mwat womo a sé zarap Dagwi de wot a sé gyeng ɛ!” 

41  Bemat behak ba ye, “Yɛ a sé Mwat de Dagwi a kasa na a sey bemat!” Ko behak ba ye, “Mwat de Dagwi a kasa a rɔda yi e Galili wɛt! 

42  Bà jɛk e Bwok-basa Dagwi wɔgɔ, Mwat de Dagwi a kasa na a sey bemat a rɔda vey yi e yerê Gbɔng Gwɔ̀m Davit yi e Bet-Lɛhɛm, kerepomo de Davit à kana sè ɛ̀.” 

43  Yaga ano, bemat ba gas ɛn yaga Yɛsu. 

44  Behak e ji mɛn ba simo be vo ɛ, ko vit a mwat de a ra ɛ. Bemât nuyêl BeYuda ba kyɛ́ ɛn nà tɛ̀ gap mɛn e ra Yɛsu 

45  Bemât gyeng Gbɔng Duk Re Fongol ba to ɛn vɔk na begbɔng bepiris tanga BeFarisi. Yɛn a yang ɛn, “Yaga sɛ́ de yin a vey na yɛ wɛt arɛt?” 

46  Bemât gyeng o ba yang ɛn, “Vit a mwat de a sang ha há na reto sede mwat womo!” 

47  BeFarisi mo ba yang ɛn, “Hàa! Yin arɔng, a ga kwɛlɛng hin arɛt? 

48  Mwat hwak a sɛ́ e ji bemakuk kɛ e ji mot BeFarisi de a ga tɛ̀ gap mɛ e ra yɛ arɛt? 

49  A sé e regyɛng bemat zɔng de be ra ano, vemo de ba tɔk Badu Mose wɛt; Dagwi a rɔda wey na yɛn!” 

50  Gwining e ji BeFarisi mo, yɛ à Nikodemus de á kana wɔ́ na Yɛsu nabwalak a yang ɛn, 

51  “E rà Badu mot, wot ê tɔk gang mwat na shɔt sana wok há mɛ wɛt, yaga na wot a tɔk pyɛ de a ra e ngyen.” 

52  Ba yang ɛ, “Hwà sé mwât Galili arɔng a? Bàsa Bwok-basa Dagwi, ko hwô di, vit a zarap Dagwi hwak de e kyè vey yi e Galili.” [Bebok-basa beroso behak ba vɔk nelang o ne 

7  :

53   — 

8  :

11   wɛt.] 

53  E bama mo, kawɛ mwat a kyè vɔk e lɔ mɛ,

