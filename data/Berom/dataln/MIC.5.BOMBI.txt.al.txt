1  Di wot a ga rɔnɔ Yɛrusalɛm na jwa-pomo, ko vê repugu ba ga lɔk pyɛ gâng jwa mo, ba sé rusu gbɔng gwɔ̀m Israyɛl na wɔ́rɔ e rwanang. Gwɔ̀m yi e repomô Bet-Lɛhɛm 

2  Dagwi Darwey a ye, “À Bet-Lɛhɛm Ɛfrata, hwà sé hwak ji yére shɛl yê Yuda. Yi na hwo hwak ê nusu á me, womo de ê re negwɔm e ji Israyɛl, womo de yerê belɔ mɛ ya sé yi e jeng raane.” 

3  Ano, Dagwi Darwey ê nára bemat mɛ sɛ̌ jeng de, hwā de e rus tɔ́ a tɔ hwey o. E jeng o bwang yere mɛ bê toyo yî sesam vey na begwa mɛn BeIsrayɛl. 

4  Jeng de a vey, ê tumal, na gâp Dagwi Darwey, ê gyeng bemat mɛ sede lwêk vyēl, yi na nedyɛt nerêy rezâ Dagwi Darwey, Dagwi mɛ. Ko yɛn ê sangal tyang, yaga ê sè gbɔng o vɔk e neyɛnɛ̂ jey. 

5  Yɛ pyɛ mɛ ê sey ot yi e vê repugu mo! Ka BeAsirya ba vey e vwel mot na be tɛ̀ bol mɛn e nelɔ negwɔm mot, ko wot ê tɛ̀ belek betaama be sogo e ra yɛn, ey, na begwɔ̀m rwit arɔng. 

6  Yɛn ê re negwɔm e sevwêl Asirya na wal, ko e sevwêl Nimrɔt na celes wal. Yɛn ê sey ɛ hot yi e vɔ BeAsirya ka sede yɛn a vey e vwel mot, kɛ yɛn a tɛ̀ bol mɛn e yɛnɛ̂ hɛ. Pyɛ de bwang BeIsrayɛl bê ra 

7  Ano bwang BeYakɔp de yére bemat jey ya gwɔrɔ hɛn, bê sè sede mwɛngɛ yi na Dagwi Darwey, sede nerwak e ra sɔng, de ne yi na bemat kɛ ne gyeng mwasi wɛt. 

8  Ano bwang BeYakɔp de yére bemat jey ya gwɔrɔ hɛn, bê sè sede gukum e ji ngyāma e rehwot, sede bwôt gukum e ji kwarâ tyīmit, womo de e kwey e tê yɛ, ko e fɔnɔt yɛ, e hama yɛ cɛk o cɛk o, vit a mwât sêy yɛ. 

9  Ano hwô dal vê kyɛ́ ɛn hwo na gap, ko mwa vê repugu mo bê wey. 

10  Dagwi Darwey a ye: E jeng o mê sey ɛ bedwa min yi na yin, ko mê wey na bekyɛkyɛ̂ bedwa min. 

11  Mê wey na bapomô vwel min, ko mê gangas mwa nekwɔn dal min. 

12  Mê wey na negarap yi e vwel min, ko yin ê to vɔk bevwoshon wɛt. 

13  Mê wey na cī min na beta gacik de yin e sap yɛ, ko yin ê to tē ngyuk kɛ yin re a pyɛ́ de yin a yong na vɔ min fongol wɛt. 

14  Mê luyu sesêk Ashera yi e tē min ko me wey na bapomo min. 

15  E ji shom na lashê yey hom, mê tala yére bemat jey pyɔlɔ̂ negbarak mɛn.

