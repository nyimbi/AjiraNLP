1Sede wut fwala nazɛng kɛ rwak e jêy hywɛp,
ano nerey na jam yaga tɔn wɛt.
2Sede wǔtut e de rini, sede kenon de ke sogo gbir,
ano gawey de vit a retin.
3Zining wa jam yaga dwa ko nerwey na jam yaga madung,
ko gwele yaga mâ tɔn.
4Hwo kwon hanat a tɔn tyɛng na netɔn mɛ wɛt,
ka ano, hwô sè sede yɛ.
5Hanat a tɔn tyɛng na netɔn mɛ,
ano ê jut to mɛ sede a vɔk netsitsɛng.
6Mwat de e tomsal tomo e vwɔ̂ tɔn,
a sé re tô bol mɛ ko e sɔ reyɔm.
7Cinat ha e nu tɔn ya sé vit a gap
sede bwôl guruk.
8Sede mwat a rɔgɔs gwofwa e gazik,
a sé sede mwat de e nɔngɔ̂s tɔn nerey.
9Sede serɔgɔ de he yel tsik e vwɔ̂ mwat de a ga feng siring,
ano de cinat há e nû betɔn
10Sede mwat tabas gbang de e mǎ kawɛ mwat,
ano na mwat de a jut tɔn kɛ wo sefeng na a nɔng ɛ fwom.
11Sede vu de wa to re hwɔ̂s wɛ,
ano na tɔn de a to ra netɔn mɛ.
12Hwó bɛrɛng mwat de e di to mɛ a vɔk netsitsɛng re?
Sɛ̂t yey ha sé na tɔn e ra yɛ.
13Riri a ye, “Gukum wa sé e gwong!
Gukum wa sé e nehyok!”
14Riri mwat e doysa kòng-gong e ra gwat,
sede mǎ dyam hagât rwi duk.
15Riri e tɛ̀ vwɔ mɛ e shǐ,
ko e wok negbang pat gwɛ vɔk e nu.
16Riri e di mɛ a dal na netsitsɛng,
a dal bemat betaama de be tɔk hanat na nehywɛ.
17Mwat de e yeles e cɛk de ya sé myɛ wɛt,
a sé sede mwat de a sé kaba betong vu de wa tɔk ɛ wɛt.
18Mwat lolong e tabas ket cila kya kpɛɛ,
be mɔrɔ mwat,
19ano, mwat de e kwɛlɛng mwât vwara mɛ,
ko a de ye, “Ma ra jɔgɔ zɔng!”
20Sede vit a cɔgɔt e kya hê ku
ko sede vit a mwât ryɔgɔt, tôw nu he dyɛng.
21Sede hwalang kɛ cɔgɔt e cilâ kya,
ano mwât cɛk e tɛ̀ yol.
22Neha mwat ryɔgɔt na sé sede pyɛ̂ re de ya ta,
ne yel e ji yey.
23Hâ mɛɛsɛs e nu ko yey vyes,
a sé sede rwêy bwɔs de ba mɔmɔ na beving dyam pyɛng.
24Mwât bɛɛ ves a vɔk nenu neba,
e lɛrɛ nebɔs e ji yey mɛ.
25Jeng de e ha ha rat, hwo sey tsak o na yɛ wɛt,
yaga pyɛ̂ byɛm-byɛm tyaama ya sé e ji yey mɛ,
26ka a bang bɛɛ ves mɛ na kwɛlɛng,
neves mɛ ne kulu hɛ e tulâ bemat.
27Mwat de e cing revɔng, ê gaba e ji rɛ,
ko yɛ de a biring gwofwa gwô hwo e ra yɛ.
28Mwat hâ nebɔs e kyɛ́ ɛ vemo de e ha e ra yɛn,
ko mwat lem mɛɛsɛs e wey na yɛn.