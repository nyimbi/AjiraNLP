Lwɛlɛ̂ yêy pyɛ̂ng sang-gwon
1À Yɛrusalɛm, à hwo sang-gwon, ra lwɛlɛ̂ yey pyɛng,
takla lwɛlɛ na hwo mok, hwo de hwà ga rus tɔ wɛt!
Nèy hwā de ba kyini
nê dal ne hwâ weneng na nepyak.
Hâ Dagwi Darwey à hemo.
2Gwɛ̌ kwɔ̂n buk mo,
gwɛ̌ rugû bâng kwɔ̂n sangal mo,
hwo tɛt kwɔn o wɛt, gwɛ̌ nelîs rǐk o,
na hwo gwɛ̌ tɛs bekwagam o.
3Yaga hwô shara hwo vɔk e yege na mwɛlɛng,
ko yére mo yê vɔk yére bemat jey o,
ko yê sangal e bapomo de ba ga kana hala.
4Hwo vo bengyip wɛt, yaga hwô vo rekyen wɛt.
Hwo ye waa wɛt, yaga bê byɛs o wɛt.
Yaga hwô ye bam a rekyên nehwong mo,
ko hwô to bare na byɛ̂s nekuma mo wɛt.
5Yaga wo yong mo ê sè a hwo sede rwas mo,
Dagwi Darwey, Dâ Jey Mwa à reza mɛ.
Wo Jɛrɛ wo Israyɛl à wo viri mo,
be yila hɛ à Dagwi wo jey mwa.
6Yaga Dagwi Darwey a ga yila hwo,
sede hwā de ba ga hala hɛ na lashê yey.
Sede hwā de rwas o a ró ɛ a sè rɔngɔl pwas.
Dagwi mo a ye ano.
7Ma kyini hwo kejeng tyɔng,
ko yi na gbɔng tosho reyɔm mê to jut o.
8Na shom ding-ding yaga kejeng,
ma lɛrɛ bayis hom yi na hwo,
ko yi na tɛ̂ yey gbak-gbak mê tosho reyɔm mo.
Hâ Dagwi Darwey, wo viri mo a hemo.
9Mê ra sede e nagasî Nɔwa:
Tyɛng sede mà sira wɔgɔ,
nshî Nɔwa nê sang to bang jey wɛt.
Ano ma ga sira mê to vo shom na hwo wɛt,
ko mê to gyong o wɛt.
10Ka beraku ba yang tɔk sè vit,
ko ba yang gangas berahwol arɔng,
ko tsak tɛ̂ yey hom hê gas ɛ na hwo wɛt,
ko wuna-na-sira hom hê sangal tyang hê sè vit wɛt.
Hâ Dagwi Darwey, wo toshô reyɔm mo a hemo.
Yɛrusalɛm pwas
11À Yɛrusalɛm wo reyɔm, de tɛmɛ-nshi na gangas,
vit à wo wɔrɔk,
di, me kyè wɔ̀ tɛ̀ beta mo e ra dyengerê agat,
ko me bomo retis mo e ra dyengerê safir.
12Mê tɛ̀ búshu mo na dyengerê rubi,
rùhup mo na dyéngere de ye lolo,
ko jwâ-pomo mo na beta berat.
13Dagwi Darwey ê basa a mwa nèy mo,
ko nèy mo nê sangal e ji netyang.
14Hwô tumal ting e ra necik,
vit a mɔt, hwô tele hwo pyɛ cak wɛt,
vit à bengyip, bê vey bagat na hwo wɛt.
15Ka sede mwat hwak a hwo e ra hwo,
ko ê sè yi na me wɛt,
ka sede mwat hwak a hwo o na yol,
ko ê gaba, mê gyep o.
16Di e me de ma yong zu, womo de e ruk kyâ hwalang,
na a yong pyɛ̂ como,
ko e me de ma yong mwât como,
na a wey na pyɛ́ mo arɔng.
17Vit a pyɛ como de ba yong yaga hwo de yê mǎ hwo,
hwô gang kahɛ ha e ra hwo e duk shɔt.
Vonu à hemo e ra bemât fwom Dagwi Darwey,
ko wɛng mɛn hê yi na me.
Hâ Dagwi Darwey à hemo.