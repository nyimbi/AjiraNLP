1Elisha a hwo toyo na ha, a ye, “Wok in pyɛ de Dagwi Darwey a ye: Jeng ano nahwol, ba rɔda ba rɛsɛl pyɛ́ shɛrɛk e ngamo e Samariya, bê ba rɛsɛl nemuk alkama e bapêy masâ pyɛ́ e nû shɛkɛl gwining zɔng, ko bê rɛsɛl baale bapey baba e nû shɛkɛl gwining wo dyam pyɛng zɔng arɔng.”
2Ko mwât nuyêl fwôm gwɔ̀m de a sè tanga yɛ a yâng Elisha, “Ka Dagwi Darwey a ka tomo na rwak yunung, pyɛ yane yê sang té wɛt!”
Elisha a yang ɛ, “Hwô ba di na bayis mō, ko hwô ba tɛ̀ pyɛ́ mo e nu mō wɛt.”
Bemât comô Sirya ba tele
3Bemât rɔ̂ rehwô rebek ves behak benaas ba sè na sangal e bamâ rwi repomô Samariya, ba hwo yang bemɛn, “Yaga sɛ́ de wot e sangal e ngamo, na wot a wey ɛ zɔng arɛt? 4Ka sede wot a yel e ji repomo, wot ê ka sɛ̀ pyɛ̂ re cak wɛt, ko wot ê kushu na vyong zɔng. Ko ka sede wot a sangal e ngamo, vyong yê vos ot arɔng. Nduga wot wɔ́ e bǔk comô BeSirya. Pyɛ de ya dal na neves, yɛ à be mɔbɔs hot, ko gyeng rɔ̌ bê tik ot beken e negya.”
5Ano, jeng de jey ya hwo ye hywii, yɛn a wɔ́ e bǔk comô BeSirya, ko jeng de yɛn a wɔ wul e hwomo, yɛn a ka di mwat hwak gwining wɛt. 6Darwey a ga tɛ̀, BeSirya ba wok wus hak sede gbɔng regyɛng bemât como ra sé kyè vey na bedwa tanga bekyɛkyɛ̂ bedwâ como. Bemât comô Sirya ba yâng bemɛn, “Di, gbɔng gwɔ̀m Israyɛl a ga wɔ yong ɛ̀ na begwɔ̀m BeHiti tanga vê BeMisra tanga bemât como mɛn, na be vey hwo e ra wot.” 7Ano de ba vɛ̌ tele nawiri nane, na be wɔ̀ dal. Yɛn a hala bǔk, na bedwa tanga bemadung mɛn e hwomo, yɛn a hala kwɔn o, sede remo de ha sè ɛ.
8Jeng de bemat vane benaas ba wɔ wul yɛnɛ̂ bǔk o, yɛn a yel e ji buk o hwak, ba sɛ̀ pyɛ́, ba re, ba sɔ. Ba to sɛ̀ dyam pyɛng na dyam shinang tanga berugu, ba kyè mɛ, ba wɔ lɛrɛ. Ba to toyo, ba yel e hwak à buk o, ba ra tyɛng ano. 9Ko yɛn a hwo yâng bemɛn, “A sé naka na wot a ra ano wɛt. Yunung a sé tûk yɛgɛt yat, ko wot vɔk yɛ nju mot zɔng wɛt. Ka sede wot a gyeng sɛ̌ gasi, na wot de ha mɛ, wot a ga buru. Tik na wot wɔ a remo, na wot wɔ̀ há a lɔ gbɔng gwɔ̀m.” 10Yɛn a toyo wɔ e Samariya, ba moklo, ba yila bemât gyêng rwi repomo, ba ye, “Wot a wɔ́ e bǔk comô BeSirya, ko wot a ka di mwat hwak wɛt, sɛ̌ bedwa tanga bemadung e hwomo e rɔgɔs zɔng! Bǔk o á vane ba sé ɛ e kwɔn o, sede remo de BeSirya mo ba hala ɛ vɛ.”
11Bemât gyeng o ba tomo na ha mo, ba wɔ̀ ha e lɔ gbɔng gwɔ̀m. 12Mwa ano de a rɔngɔl naturuk, ko gbɔng gwɔ̀m a sogo yi e ra gwat, a nusu, a ha a bemât badu mɛ, “Ma tɔk netsitsɛ̂ng BeSirya: Yɛn a tɔk, vyong ya sé e ngamo. Yaga ano, yɛn a wɔ̀ lɛrɛ hɛn e bak hey. Yɛn a bare, wot a rɔda nusu yi e ji repomo wɔ̀ jama pyɛ̂ re, ko yɛn a de vey hashe hot beken, na yɛn a yel e repomo mo.” 13Hwak e ji bemât badu mɛ a ye, “Tik na wot a jut bedwa betungun e ji bedwa de ba rɔngɔl beken. Ka ba sangal e ngamo, ka bê kushu tanga bwang bemât repomo mo. Tik na wot a tomo bemat behak e ra bedwa mo, na be wɔ di pyɛ de ya té.” 14Yɛn a kasa bemat behak, ko gbɔng gwɔ̀m a tomo hɛn na bekyɛkyɛ̂ bedwa beba, a ha a yɛn, be wɔ̀ bɛrɛng, na be tɔk pyɛ de ya té na bemât comô Sirya mo.
15Bemat o ba kyè, ba wɔ̀ wul Rɔt Yɔrdan. Yɛn a kyě sɛsɛm pyɛ́ na berugu de BeSirya mo ba kyě bomos e gwong, ba halsa ɛ yɛ, jeng de ba sé tele. Bama mo, yɛn a toyo, ba vey ha a gbɔng gwɔ̀m.
16Remo-remo, BeSamariya ba nusu gbuguruk wɔ e jey, na be wɔ hashê pyɛ́ e bǔk BeSirya mo. Ba sɛ̀ pyɛ́ polos, ba rɛsɛl nemuk alkama e kepey masâ pyɛ́ e nû shɛkɛl gwining zɔng, na baale bapey baba e nû shɛkɛl gwining zɔng arɔng, tyɛng sede remo de Dagwi Darwey a ga ha.
17Gbɔng gwɔ̀m a ga kana tɛ̀ rwi repomo mo e vwɔ̂ mwât nuyêl fwom mɛ de a sé tanga yɛ. Ko jeng de bemat ba sé gwogbugurûk lalâ pyɛ́, ba bɔrɔs hɛ, ko a pere wɔ̀ ku, tyɛng na ha de Elisha a ga kana ha, jeng de gbɔng gwɔ̀m á wɔ́ na yɛ. 18Elisha á kana ha a gbɔng gwɔ̀m wɔgɔ, e jeng yane e gwot à hwol, ba rɔda ba rɛsɛl baale bapey baba e nû shɛkɛl gwining zɔng, na nemuk alkama e bapey masâ pyɛ́ e nû shɛkɛl gwining wo dyam pyɛng zɔng arɔng. 19Ko mwât nuyêl fwôm gwɔ̀m mɛ mo a kana ye, ka Dagwi Darwey a ka tomo na rwak yunung, pyɛ yane yê sang té wɛt. Ko Elisha á kana yang ɛ, “Hwô ba di na bayis mō, ko hwô ba tɛ̀ pyɛ́ mo e nu mō wɛt.” 20Pyɛ mo ya té na yɛ tyɛng ano. Bemat ba bɔrɔs hɛ e rwi repomo, ko a pere wɔ̀ ku.