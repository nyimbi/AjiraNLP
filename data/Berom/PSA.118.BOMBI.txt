Lɛlɛ̂ feng yaga dî wɛng
1Feng in a Dagwi Darwey, yaga a sé wo nerat.
Tɛ̂ yey mɛ na bemat hê nàra nesheneshey!
2Tik BeIsrayɛl be ye,
“Tɛ̂ yey mɛ na bemat hê nàra nesheneshey!”
3Tik yerê Aharon, bepiris, be ye,
“Tɛ̂ yey mɛ na bemat hê nàra nesheneshey!”
4Tik vemo de be re a Dagwi Darwey fongol be ye,
“Tɛ̂ yey mɛ na bemat hê nàra nesheneshey!”
5Jeng de ma sé e ji reyɔm, ma yila Dagwi Darwey,
a wok me, a pat me.
6Dagwi Darwey a sé tanga me,
mê wok bengyip wɛt.
E sɛ́ de mwat ê ra a me ɛ?
7Dagwi Darwey a sé tanga me, e sɛlɛ me,
ko mê bɛrɛng de ê wey na vemo de be bɛɛ me ves.
8A dal na be jama kwɔ̂n dal na Dagwi Darwey
de bê tɛ̀ gap e ra mwasi.
9A dal na be jama kwɔ̂n dal na Dagwi Darwey,
de bê tɛ̀ gap e ra bemat beting.
10Mwa yére bemât jey ya gwɔrɔ me,
ko yi na retô Dagwi, ma wey na yɛn.
11Yɛn a gwɔrɔ me e kawɛ bak,
ko yi na retô Dagwi Darwey, ma wey na yɛn.
12Yɛn a gushung hɛn e ra me sede shok,
Ko yi na retô Dagwi Darwey, ma wey na yɛn,
gushung o ha kwey ziri
sede kya ha ye mɛ̀lɛm à sɔng hwogot.
13Yɛn a yɛklɛ me ding-ding,
bwang o tyɔng ka ma gaba,
ko Dagwi Darwey a sɛlɛ me.
14Dagwi Darwey a sé gap hom, na tîn lwɛlɛ hom,
yɛ a sé mwât sey me.
15Bé ra lɛlɛ̂ yey pyɛng ve wɛng e bûk bemât Dagwi:
“Dagwi Darwey a dura gbɔng reto mɛ;
16a nara vwɔ yege mɛ e gwi, yaga a di wɛng.
Dagwi Darwey a dura gbɔng reto mɛ!”
17Mê ku wɛt, mê sangal kwen,
ko mê ha pyɛ́ de Dagwi Darwey a ga ra.
18A tabak me vɛ̌t bɛs,
ko a tik me ku wɛt.
19Wunta hin a me ri Gbɔng Duk Re Fongol,
na me yel ɛ, na me feng a Dagwi Darwey.
20E rwi yel vɔk na yɛ a gwomo;
vemo de ba sé cik e bayis mɛ bê yel ɛ.
21Me feng a hwo, à Dagwi Darwey,
yaga hwà ga hanat a me, hwà ga sey me.
22Gwofwa de bemât lɔk ba kana kyɛ́ ɛn gwɛ,
gwa de tɛ́ ɛ gwomo de gwa dal jam ɛ e fwom o.
23E Dagwi Darwey de a ra pyɛ yemo,
ko a sé a wot pyɛ langat.
24Tuk a hemo de Dagwi Darwey a ga yong,
tik wot vɔk yey pyɛng, wot rɛɛ na nzem e ji mo.
25Gabɔk wɛt, sey ot, à Dagwi Darwey!
À Dagwi Darwey, gabɔk wɛt, nɔng ot wɛng!
26Tik Dagwi a tɛ̀ nerat e ra womo de e vɛ̀sɛ e rezâ Dagwi Darwey,
yi e lɔ mɛ wot e mok nerât Dagwi e ra yin.
27Dagwi Darwey nju mɛ de a sé Dagwi,
yɛ e bɛrɛng hot na nerat.
Susu hin nzem!
Kyè in na nelang tyét vɔk e gàgbang rangas yas.
28Hwo wɛ à Dagwi hom, me feng a hwo,
hwo wɛ à Dagwi hom, me nɔng o nerey.
29Feng in a Dagwi Darwey, yaga a sé wo nerat.
Tɛ̂ yey mɛ na bemat hê nàra nesheneshey!