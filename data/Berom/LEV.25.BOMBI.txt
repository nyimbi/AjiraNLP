Neha e ra shey hê netaama
(Bare 15:1-11)
1-2Dagwi Darwey a ha a Mose e ra tɛ̂t Raku Sinai, a ha a BeIsrayɛl neha nemo ngan:
Jeng de yin a yel e sevwel de ma sé nɔng in, tík in cāp min ye ros e kahɛ shey hê netaama. Yi ano yin a rɔda nɔng me nerey. 3How in cāp min, kwɛrɛng hin nelang batîn anap, ko yin tula pyɛ́ mo neshey netyiimin, 4ko e shey hê netaama, tik in vwel o he ros. Shey o ha sé Tuk Shábat hê vwel, ba tik hɛ jaram yaga Dagwi Darwey. Yin how cāp min kɛ yin kwɛrɛng nelang batîn anap arɔng wɛt. 5Yin yɛt jirî cāp min o wɛt, yin vos basât anap de yin a kwɛrɛng arɔng wɛt. Ha sé shey de vwel min hê ros burang. 6Mwa ano de yin a ka how cāp min e shey o wɛt, ko yê nɔng pyɛ̂ re yaga yin, na besam min beras na beha, na bemât fwom min, na bemat beduk de ba sé sangal e ji min, 7na yas min mwa na ngyāma. Pyɛ̂ mwa de ya mara e ji cap o, yin ê tɔk re yɛ.
Neha e ra Shêy Vibis
8Bara hin neshey netaama zang taama, nê wuna hɛn neshey kuru banaas na nɛ shanetat (49). 9Ko tuk hê kuru hê pwɛl gwô netaama ha sé Gbɔng Tûk Tala na Halâ-nɛn, yin tɛ̀ be dak bedurum e mwa neyɛnɛ̂ sevwel min. 10Gwong a gwomo de yin ê tik shey hê kuru batungun jaram, ko yin mok rehâ vibis bemât sevwel o mwa washak. E shêy vibis o, benap mwa de ba ga kana nɔng e lek, bē toyo a bedâ vɛ mɛ, kɛ yére mɛn. Ko kawɛ de ba kana row ɛ sam, ê toyo wɔ na cáng mɛ. 11E shey o yin ê how pyɛ́ e cāp min, kɛ yin yɛt jiri mo, kɛ yin vos basât anap de yin a kwɛrɛng wɛt. 12Shey hê kuru batungun o hê sè jaram, ha sé nang, ko yin ê tɔk re jirî pyɛ̂ cāp zɔng.
13E Shêy Vibis o, mwa benap de ba kana nɔng e lek bê toyo a beda mo mɛ. 14Yaga ano, kɛ yin a nɔ̂ng gwà min WoIsrayɛl nap e lek kɛ yin a sey wɛ e vwɔ mɛ, yin ngyitra bemin wɛt. 15Bē yɛrɛ nû dyām o tyɛng na nepyak neshey de na tɛt ɛ gyam silâ Shêy Vibis. 16Ka sede bwang neshey na rɔngɔl ɛ pyak, ko dyām o yê tut, ko ka sede na rɔngɔl ɛ tyɔng, ko dyām o yê sè lɛgɛm. Yaga pyɛ de a sé row o ya sé nepyak bwal de be sɛsɛm e cap o. 17Yin ngyitra gwà min WoIsrayɛl wɛt, ko sap in me, yaga e me wɛ à Dagwi Darwey, Dagwi min.
18Gyeng in badu hom na neha de ma ga basa a yin e ra vɛ, ano de yin ê sangal tyang e sevwel o, vit a vê repugu de bê hwo e ra yin. 19Vwel o hê nɔngɔs pyɛ́, ko yin ê sɛ̀ kayɛ pyɛ de yin ê re, yin siris, ko yin ê sangal tyang e vwel o vit a vê repugu. 20Ka yin a rangal wɔgɔ, e sɛ́ de wot ê re e shey hê netaama mo de vit a hôw cāp, vit a tulâ pyɛ́ arɛt? 21Tɔk in, Dagwi Darwey ê tɛ̀ nerat e ra cāp o e shey hê netyiimin, na ye bin nɔng pyɛ́ de yê wul a yin neshey netat. 22Jeng de yin ê how cāp min e shey hê rwit, yin ê se rɔ̌ re pyɛ́ de yin á yɛt bwal o e shey hê netyiimin o, ko yin ê vɔk pyɛ́ de yê vey a yin re, sɛ̌ jeng de yin a yɛt bwâl pyɛ́ de yin a how e shey hê rwit o.
Virî benap na nelɔ de ba nɔng e lek
23Yin row nap vit a toyo mɛ wɛt, yaga vwel ha sé min wɛt, ha sé nang, me Dagwi, ko yin, yin a sé sede bemat beduk de ba sé sangal ɛ, yin e ka vɛ́sɛ hɛ zɔng. 24Yaga ano, e mwa vwel de ma nɔng in ɛ benap, gbing-gbing yin tɛ̀ redu de rê simo a mwat, na a tɔk viri nap de a kana nɔng e lek.
25Ka sede hwak e ji min BeIsrayɛl a tɛ́ ɛ pwɛng, ko a tɛ́ ɛ a yɛ gbing-gbing na a nɔng nap mɛ e lek, ko tik na cang mɛ ye bagat ye ba viri wɛ. 26Ko ka sede vit a cang de yê tɔk viri nap o, gyeng vɔk e nuyel ê sɛ̀ pyɛ de ya vey na a viri mɛ nap mɛ mo. 27Ka sede ano, yɛ a bara neshey de na tɛt ɛ vɔk e Shêy Vibis de he kyè vey, ê tala dyām tyɛng na bwang neshey o, ko ê toyo na nap mɛ. 28Ko ka sede a vɔk dyām de ya vey na a viri mɛ nap o wɛt, ko wô sangal e vwɔ̂ mwat de a sey wɛ e lek sɛ̌ Shêy Vibis de he kyè vey. E shey o, bê toyo a da mo mɛ.
29Ka mwat a nɔng lɔ̂ sangal mɛ e lek e ji repomo de ba gwɔrɔ na jwâ-pomo, a vɔk reto de ê to viri hɛ vɔk e talâ shey tyɛng jeng de a kana nɔng hɛ e lek o. 30Ka sede a viri lɔ mo gyam shey hining o he tala hɛ wɛt, ko lɔ mo ha ga nusu hɛ e vwɔ mɛ, ha ga tɛ́ ɛ hê mwat de a sey hɛ e lek na yére mɛ gbak-gbak, vit a hâ virî hɛ e jeng silâ Shêy Vibis. 31Ko nelɔ bapomo de ba gwɔrɔ na jwa wɛt, be ra na nɛ tyɛng sede be ra na benap, beda mo be tɔk viri nelɔ mɛn e silâ Shêy Vibis. 32Ko yerê BeLevi yê tɔk viri nelɔ mɛn de na sé e bapomo mɛn e kayɛ jeng. 33Ko ka sede hwak e ji yerê BeLevi mo ê kyɛm a viri lɔ mɛ wɛt, ko bē toyo a yɛ na lɔ mo e Shêy Vibis, yaga nelɔ de yɛn a sangal ɛ e bapomo mɛn na sé numo mɛn e ji BeIsrayɛl. 34Ko bê nɔng cwɛl mɛn e lek ko tyɔng wɛt, a sé numo mɛn hê nedanelɔ gbak-gbak.
Badu e ra sɛ́lɛ bepɛng
35-36Ka sede gwa mo WoIsrayɛl a tɛ́ ɛ pwɛng, a vɔk redu mō, ko hwo jut nedirik mɛ, sede yɛ a sé mwat duk de a sé sangal na hwo. Hwo rangal ndi e ra redu mo wɛt, ko tele hwo Dagwi mō, tik ɛ na a sangal na hwo. 37Ka hwà hwop ɛ dyām, hwo sey ndi yi na yɛ wɛt, ko ka hwà row a yɛ pyɛ̂ re, hwo bare hwô sey ɛ ndi arɔng wɛt. 38Me wɛ à Dagwi Darwey, Dagwi min. Ma ga nusu na yin yi e sevwêl Misra, na me bin nɔng in sevwêl Kanaan, na me sè Dagwi min.
Virî bemât selek na besam
39Ka sede gwa mo WoIsrayɛl a tɛ́ ɛ pwɛng, ko a nɔng to mɛ na a tɛ́ ɛ mwât selek mō, hwo ra na yɛ sede sam wɛt. 40Yɛ ê sangal e vwɔ mō sede mwât selek, ko ê ra a hwo fwom sɛ̌ Shêy Vibis de he kyè vey zɔng. 41Ko yɛ na nèy mɛ bê toyo vɔk na cáng mɛn, ê to vɔk nap mɛ. 42-43Yin zǒt hɛn wɛt, ko tele hin me, Dagwi min. BeIsrayɛl ba sé benang de ma nusu na yɛn yi e sevwêl Misra, yaga ano, de be row ɛn e sesam wɛt. 44Ka sede yin e simo besam, beras kɛ beha ow, ko yin ê tɔk sey vɛ yi na yére dyuk de ya gwɔrɔ hin. 45Yin ê tɔk sey besam yi e ji bemat beduk de ba sé sangal e ji min, kɛ yi na yere mɛn de ba tɔs e sevwel min. Bê tɛ́ ɛn pyɛ nedanelɔ min. 46Ko yin ê tɔk tik a nèy min hɛn sede pyɛ̂ nedanelɔ, na be nàra e de ra a yɛn fwom vɔk e yɛnɛ̂ neken mɛn. Ko gwa mō WoIsrayɛl, yin zǒt hɛ wɛt.
47Ka sede mwat duk a sé sangal tanga yin, a tɛ́ ɛ darwey, ko gwa mō WoIsrayɛl a tɛ́ ɛ pɛ́ng-pɛng, a wɔ̀ row tó mɛ na yɛ, kɛ na hwak e ji belɔ mɛ ayi, 48ko a vɔk reto de bê tɔk to viri hɛ, mwa ano de a ga kana nɔng tó mɛ. Hwak e ji begwa mɛ ê tɔk viri hɛ: 49kɛ gwa da mɛ, kɛ hwêy gwa da mɛ, kɛ hwak e ji cang mɛ ye bagat. Ko yɛ mwat o ê tɔk viri hɛ pyɛ mɛ, ka sede a sɛ̀ gwong de ê viri hɛ mɛ. 50Yɛ WoIsrayɛl de a kana row tó mɛ ê man na mwat de a sey ɛ, na be bara neshey yi e jeng de a row tó mɛ vɔk e Shêy Vibis de he kyè vey. Bê yong ɛ byɛ̂ pyɛ de bê tala tyɛng e gwong de be tala mwat de ba jut ɛ e fwom. 51-52WoIsrayɛl de a row tó mɛ ê tala bak dyâm sey o yê bwang nepyak neshey de na rɔngɔl ɛ. 53Mwa jeng de a sé na dalɔ mɛ, ko be ra na yɛ sede mwat de ba jut ɛ e fwôm tala gwô shey-shey. A zǒt hɛ wɛt. 54Ka sede ba tɔk viri hɛ e begwong vemo wɛt, ko yɛ tanga nèy mɛ, gbing-gbing be ba hala hɛn washak e silâ Shêy Vibis de he kyè vey. 55Yaga e me wɛ de BeIsrayɛl ba sé benang. Ba sé bemat hom, yaga ma nusu na yɛn yi e sevwêl Misra. Me wɛ à Dagwi Darwey, Dagwi mɛn.