Dagwi Darwey a re nuyel na ha
Gwalwêl nshi
1“Hwô tɔk vo gwalwêl nshi na guk,
kɛ hwo rɔgɔs nû gwɛ na shwey arɛt?
2Hwô tɔk boro bawôl gwɛ na hwo gyira ɛ shwey,
kɛ hwo boro kup rwanang gwɛ na guk arɛt?
3Gwô ra won na hwo tik gwo kyè,
kɛ gwô ru a hwo rwâk nu a?
4Gwô wuna sira na hwo,
kɛ gwô vo nu gwô tɛ́ ɛ mwât fwom mō gbak-gbak arɛt?
5Hwô ra jɔgɔ na gwɛ sede hwó ra na kenon,
kɛ hwô gwɔsɔ na gwɛ e rwik na behwông fwom mō be bɛrɛng ɛ?
6Bemât vôs betɔk bê ra nenan byɛ mo,
kɛ bejik bê kangat gwɛ be gas e tē mɛn arɛt?
7Hwó tɔk tòro rehwô gwɛ na betom,
kɛ ratô gwɛ na bebarâ jɔng arɛt?
8Rá vwɔ mo e ra gwɛ,
bàre na sekyisa de hwô ra — hwô sang to ra wɛt!
9Vit a sɛt yey e ra sɛ̂ gwɛ,
ka hwà di gwɛ, hwô bidɛ yey ting.
10Vit a hwak de a vɔk yey pep na a sogo gwalwel.
Wa ê kyɛm a tumal e nuyel gwɛ ɛ!
11Wa a ga ra gwɛ na gwo tik nà tala pyɔ̌n o ɛ?
Vit a mwat, mwa e ji jey!
12Mê ha a hwo nedem rebek gwɛ,
na rehâ gbɔng gap gwɛ,
na yerê nerat de gwa vɔk.
13Wa e tɔk wɔnɔ rehwo gwɛ arɛt?
Wa ê kulu netîng rugû gwɛ pere wɔ̀ ta ɛ?
14Wa a vɔk gap de ê wunta nû gwɛ arɛt?
Yìn gwɛ ba sé pyɛ bengyip.
15Bamâ gwɛ ba yong wɛ beruga,
ba ngyɛrɛ vɛ kpá sede ba manas na tô-gwɔ̀m.
16Kawɛ ruga mo wa sé bagat na mumwɛ,
gul gwo tɔk yel e tê vɛ wɛt.
17Ba man vɛ, hwak e ra hwak,
bà sé pang e ra bemɛn ko be tɔk gas vɛ wɛt.
18Vô dyɛ̀ng gwɛ he tē bwerep à kya,
ko bayîs gwɛ basinang sede nusû gwi.
19Yi e nû gwɛ, lêm kya he ta negbey,
nebwerep kya ne tē lwál!
20Yi na nesong gwɛ sekyeng sé yis,
sede yi e rwey de he tē puu.
21Nesong gwɛ ne tɛ̀ hwalang he sey kya,
ko lem kya hé yis e nû gwɛ.
22Gâp gwɛ ha wɛrɛ e fwɔ,
mán na gwɛ ha sé gbɔng bengyip.
23Banama gwɛ ba sé paasas e ra bemɛn,
ba wuna hɛn vit a ye yɛk-yɛk.
24Gwa vɔk yêy gwofwa,
ey, sede gwofwa hwongo.
25Jeng de gwo sogo, bedagwi be wok bengyip,
jeng de gwo kyè be wok wɔ̂ng pyɛ́ de gwo gangas,
ko be vow.
26Ka ba tara gwɛ na wal, kɛ ba toro gwɛ na barâ jɔng, kɛ na tom,
vit a pyɛ de yê mǎ gwɛ.
27Gwa jut dyam sede hwogôt mapak,
ko dyam shi sede bɔsɔ̂ cɔgɔt.
28Kwet gwo tɔk tɛ̀ gwo tele wɛt,
gazik wa sé sede nesos zɔng na gwɛ.
29Gwa jut bekpurung sede nesos zɔng,
gwo shɛgɛsh gûl bejɔ̂ng bebara de be tó mɛ gwɛ.
30Nɛ̂n jim gwɛ ha sé vootot sede cɛ̂k kywà,
jeng de gwo kwey e bwɔrɔk, gwo tik ɛ nekyɔ̌n sede gwa vɔk nepyɛ zomzom.
31Gwo tɛ̀ nshî tîs rep ne bɔgɔs sede rwey he tē puu,
gwo tɛ̀sɛ rep sede fùs něy mɔmɔ̂ gwɛ.
32Jeng de gwo kwey na sefwa,
nshî gwong o ne nɛp ko ne paa fulu pwɛng.
33E jey mwa, vit a yerê gwɛ,
gwongyama de vit à bengyip.
34Gwo bɛɛ vit a ngyama de ya vey gwɛ.
Gwa sé gbɔng gwɔ̀m e ra mwa ngyāma de ye dak kaa.”