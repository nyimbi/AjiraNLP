Dagwi a vɔk reto, a sé wo nerat
Lwɛlɛ̂ Davit de a ra e ra Yɛdutun.
Gwá sè e vwɔ̂ mwât kyé na lɛlɛ.
1Ma tɛ̀ nehywɛ hom vɔk na Dagwi,
ko ma sé yaang à me.
Yɛ zɔng de ê sɛlɛ me.
2Yɛ zɔng de e dul me sede fwara, e sey me,
a sé a me kwɔ̂n dal.
Mwat hwak ê tɔk dikta me ko tyɔng wɛt.
3Vɔk e yɛ̌ jeng de yin ê hwosom me ɛ?
De mwa hin yin ê sogso e ra me ɛ?
Me de ma sé sede duk de wa ga pat gèy zɔng.
4Yin a yong begwong de yin ê ye zɔ̌ng a me yi e gwofwa sangal hom.
Yin e feng na neha bɔs.
Yin e ha há rat na nenu min,
ko e ji neyey min yin e mok a me gawey.
5Me tang to hom:
Tɛ̀ nehywɛ mō vɔk na Dagwi,
ko hwô sè yaang a hwo,
yɛ zɔng de me sɛt yey e ra yɛ.
6Yɛ zɔng de e dul me sede fwara, e sey me,
a sé a me kwɔ̂n dal.
Mwat hwak ê tɔk dikta me wɛt.
7Dagwi a sé mwât sey me, e dul nerey hom.
A sé sede fwara de gwa dal a me,
kwɔn de wo repugu ê tɔk ra me wɛt.
8Tɛ̀ in gap e ra Dagwi kayɛ jeng, a bemat hom.
Ha in a yɛ mwa pyɛ́ de ye bɔrɔk hin,
yaga a sé a wot kwɔ̂n dal.
9Nekên mwasi na sé yapyi zɔng,
bepɛng na bedaberey mwa ba ka sé e nû pyɛ wɛt,
ka ba mara hɛn mwa hɛn bê ka vey nedirîk gul wɛt.
10Yin bare, yin ê sɛ̀ nedanerey yi na retek kɛ na gap wɛt,
ka sede yele min ye gwɛ̌ hɛ, ko yin sɛ́t ɛ yey wɛt.
11Dagwi a ga ha, ko ma ga wok reha mo zang hining zɔng wɛt wɔgɔ,
reto ra sé remɛ,
12ko e tɛ̀ yey na bemat.
À Darwey, hwô tala kawɛ mwat na tomong mɛ.