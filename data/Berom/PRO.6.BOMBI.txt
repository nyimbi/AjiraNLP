Tusa e ra negwɔn neves
1À hwey hom, sede hwà ga vo a mwat vwara mō nu,
hwô tala badu mwat hwak, hwà ga nɔng fwɔ mō,
2hwà ga hwo e segun yi na há mo,
nu mo ha ga vo o.
3Di pyɛ de hwô ra na hwo sey mɛ to mō,
hwà ga gyira to mo e vwɔ̂ mwat o,
ci ziri na hwo wɔ̀ ra won na yɛ a hala a hwo.
4Hwo wɔ̂ nevwa wɛt,
kyè a remo sana pɔnglɔ.
5Sey to mō sede ros yi e gbam,
sede non de gwa hywit ɛ e segun.
6Wɔ̀ di cōlong a riri,
masa begwong yɛ na hwo vɔk netsitsɛng.
7Yā vɔk mwat nuyel kɛ gwɔ̀m
de e kyè na yɛ wɛt,
8ye tula pyɛ̂ re yɛ nahywɛp,
ye pɔng wɛt jeng de pyɛ́ ya sé pyak.
9À hwo riri hwô nàra e dyɛngɛ vɔk e nayu arɛt?
Hwô sogo yi e nevwa mo wɛt a?
10Not ɛ nevwa, shigi ɛ̀ té gyepes,
ko hwo wɔ ye yɛndɛng.
11Ko nepɛng nê vey a hwo sede gbik,
nevit sede mwât sey pyɛ na retek.
12Yapyi mwasi, mwat vwes,
e kyě bere neha bɔs zɔng.
13E tē, mwǎt a bayis, be pɔnglɔ wɛt,
e nása kwɛn vwɔ mɛ,
14yêy gwɔrɔdɔk de ye yong pyɛ́ vyes,
e re nuyel na shɔ̂k jim.
15Yi ano, tumbang wô hwo e ra yɛ hak,
e kejeng tyɔng bê kwɔrɔ hɛ vit a mwat sey ɛ.
16Pyɛ́ ya sé tyiimin de Dagwi Darwey e kyɛ́ ɛ,
ya wul tyaama mwa de ya sé pyɛ̂ byɛm-byɛm na yɛ̀, yɛ̄ à,
17bayîs byɛs, nû nebɔs,
vɔ mɔbɔs bemat de vit a hɛn na sɛlɛ,
18yêy yong begwong beves,
bol tele dey-dey wɔ̀ ra pyɛ́ vyes,
19mwat nɔngɔs nuhâ yɛ́rɛs bɔs,
tanga mwat de e vɛ̀sɛ na cɛ́k e ji begwa.
Tusa e ra nejwang
20À hwey hom, gyeng redu da mō,
ko hwo ye bam à pyɛ de neng mo a masa a hwo wɛt.
21Rɔgɔs yɛ e yey mo kayɛ jeng,
tɛ̀ yɛ e ra fwɔ mō sede lwɛlɛ̂ fwɔ.
22Jeng de hwà sé kyè, yê kyè na hwo,
jeng de hwà sé e dyɛngɛ, yê bɛrɛng hwō,
na jeng de hwà sene, yê ha na hwo.
23Redu ra sé kywa-kya ko bása ha sé negbey,
gyongos na tabak à gwong vɔk e neken.
24Na gwo gyep o yi na hwā vwes,
yi e mwɛɛsɛs nû hwā duk.
25Hwo raa nerat bayis mɛ e yey mō wɛt,
hwo tik a vo o na bayis mɛ wɛt.
26Bé tɔk tala devwes na keshi tuk,
ko be tala hwâ nejwang na neken.
27Mwat e tɔk vɔk kya e ragey mɛ,
ko hɛ rangas rugu mɛ wɛt a?
28Kɛ mwat e tɔk bɔrɔs e ra kya,
ko bol mɛ be raye hɛ wɛt a?
29Ano mwat de e yeles e lɔ hwâ mwat hwak,
mwa mwat de a wɔ́ bagat na wɛ, mwin bê tabak hɛ.
30Bé byɛs gbik kayɛ jeng,
ka a ka shigi yaga e wok vyong.
31Ka ba de vo ɛ, ê tala zang taama,
ê nɔng pyɛ́ mwa de a vɔk.
32A sé tyɛng ano na mwat de a ra nejwang, a vɔk bare wɛt,
a sé wey na reto mɛ zɔng.
33Ê sɔ baram na rekyen zɔng,
ko ê tɔk gas ɛ na rekyen wɛt.
34Rwas de e pugu hwā mɛ e wok shom sizɔng,
ko e tala hɛ vit a nemwishish.
35Rwas o e sey pyɛ tala cak wɛt,
yey mɛ yê dyɛng wɛt ka hwà ka nɔng ɛ nenɔrɔ e rɛ̌ ayi.