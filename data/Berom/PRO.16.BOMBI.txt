1Mwat e tɔk yong pyɛ de e ra,
ko Dagwi yɛ e tala.
2Mwat e tɔk bare pyɛ́ de e ra ya sé tyɛng,
ko Dagwi Darwey e masa yey mɛ.
3Nára a Dagwi Darwey tomong mō,
ko pyɛ́ de hwà yong yê tumal.
4Dagwi Darwey a ga yong gwong de kayɛ pyɛ yé sè,
ey mwa na bemat beves yaga tûk reyɔm.
5Kawɛ mwât paà kwas a sé pyɛ byɛm-byɛm na Dagwi Darwey,
mwin, bê tik nà tabak hɛ wɛt.
6Yi na tsak tɛ̂ yey na tsak o be tala banɛn,
ko yi na sâp Dagwi Darwey mwat e gas ɛ na neves.
7Jeng de negwɔn mwat na pɛngɛ a Dagwi Darwey yey,
bemat repugu mɛ e tɛ̀ be sangal tyang na yɛ.
8A dal naka hwo vɔk pyɛ tyɔng e ji necik,
na sɛ̂ nerey pyak e gwông tsak o wɛt.
9Mwasi e yong gwong mɛ,
ko Dagwi Darwey e gyeng bɔrɔs mɛ.
10Gwɔ̀m e yɛt ha na bes,
e vɔk buru e yɛrɛ̂ shɔt wɛt.
11Dagwi Darwey e simo pyɛ̂ mwa yê tsak o,
a tɔk mwa pyɛ̂ masa yê mwat masa.
12A sé pyɛ byɛm-byɛm de begwɔ̀m be ra banɛn,
yaga gwofwa negwɔm gwa tumal e ra necik.
13Gwɔ̀m e simo a wok hâ cik,
ko a rɔda dal na simô mwat de e ha tyɛng.
14Shôm gwɔ̀m ye yē puu, ye tɔk tɛ̀ be mɔrɔ mwat,
ko mwât netsitsɛng e tɛ̀ yey mɛ ye yē rɔ̀s.
15Jeng de bayis gwɔ̀m be nɛp yaga yey pyɛng, e nɔng bemat neken,
dura nerat mɛ ha sé sede bale rwak de wa vey na nshi naswigi.
16Vɔ̂k netsitsɛng ha dal celes dyam shinang,
vɔ̂k tɔ́k-tsik ha sé pyɛ kasa e ra dyam pyɛng.
17Bemat berat be kyè e gwong de gwa ye wek yi e neves,
womo de e gyeng gwong mɛ e dul neken mɛ.
18Dak kaa he kyè na mwat vɔk e wey,
ko paà kwas he tɛ̀ mwat a gaba.
19Duga hwo tɛ́ o gwining e ji bepɛng vê dyɛng to,
a dal de hwô gas pyɛ́ de ba hashe na bemât paà kwas.
20Womo de e tɛ̀ nehywɛ e basa ê re nuyel,
ko wò wɛng à womo de e tɛ̀ gap e ra Dagwi Darwey.
21Mwât netsitsɛng e yey be yila hɛ à mwat tɔ́k-tsik,
ko bemat be sey há de ha tá.
22Tɔ́k-tsik ha sé sede lwel nshî neken na womo de a vɔk hɛ,
ko betɔn be tabak hɛn yi na netɔn mɛn.
23Wo netsitsɛng e tē naka na ha mɛ,
pyɛ de e ha ye hwɔtɔ nehywɛ bemat.
24Ha rat ha ta mwɛɛsɛs sede shok,
ha sé pyɛ yey pyɛng, pyɛ turû netyang rebek.
25Gwong gwa sé de mwat e bare gwa sé rwat,
ko e yɛnɛ mo gwó tala na reku.
26Cwey rê pyɛ́ ye sɛlɛ mwat e fwom,
ye tɛ̀ a rimi hɛ e ra fwom o.
27Mwât zɔng-reng e yong begwong beves,
ko hâ nu mɛ ha sé sede lêm kya.
28Mwât nenu-neba e shara yol,
ko mwât ryɔgɔt e gas begbɔng besa.
29Mwât yol e tɔgɔs mwât vwara mɛ,
ko a kyè na yɛ e gwong de gwà sé naka wɛt.
30Womo de e tē mwɛt à bayis, e doysa pyɛ́,
ko womo de e tang nu, e mwât véy na neves.
31Shɔlɔ̂ rato ya sé kpin wo nerey,
ya sé pyɔlɔ̂ bemat de ba sé cik.
32Mwat de e ra shom ziri wɛt, a dal wo gap,
ko mwat de e re negwɔm yey mɛ, a dal wo rê repomo e como.
33Mwat e masa na begbɛrɛng,
ko Dagwi Darwey pyɛ mɛ e de yɛrɛ.