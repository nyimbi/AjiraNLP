Ɛzra a wok rehâ weneng na behâ yére dyuk
1Bama de ba ga yɛnɛ râ pyɛ́ yemo mwa, behak e ji bemât nuyêl BeIsrayɛl ba vey, ko ba ha a me wɔgɔ, bemat o, na bepiris tanga BeLevi, ba ga gas ɛn yi e bwâng bemat de ba sé sangal e vwel o wɛt. Yɛn a sé raa negwɔn neves sizɔng ne BeKanaan, na BeHiti, na BePɛrizi, na BeYebus, na BeAmɔn, na BeMowap, na BeMisra tanga BeAmɔr arɔng. 2Berâs BeYuda ba ragas weneng na behâ yére mo, yi ano bemât Dagwi vê jɛrɛ ba ga suk ɛn na bemât yére dyuk. Ko a sé e bemât nuyel tanga bemât nuyêl fwom de ba dal mɛ na râ renɛn o. 3Ras de ma wok ano, ma hama berugu hom, ma luyu setôt rato hom na sê negyɛk hom, ko ma sangal e vwel, a yang me dɛ̄ɛm. 4Ma saa e hwomo dɛ̄ɛm, sɛ̌ jeng de be nára nɔrɔ̂ nahywegelek. Ko bemat ba hwo tula hɛn e ra me, yɛn vemo de ba tɛ̀ bengyip yaga pyɛ de Dagwi wo Israyɛl a ga kana ha e ra banɛn de bemat de ba ga toyo yi e de sesam ba ragas.
5Sede jeng narâ nɔrɔ he nahywegelek ya pom, ma sogo yi e kwɔn de má gà sè sangal ɛ e de lashê yey. Ma sè rɔngɔl na cɛ̂k rugu e bek hom, ko ma hwo ye guduruk na me ra won, ma nára vɔ hom e gwi vɔk na Dagwi Darwey, Dagwi hom. 6Ma ye,
“À Dagwi hom, a sé a me rekyen sizɔng, na me yâng rato hom ganga e rak o vey na hwo. Banɛn mot ba sé pyak, ba ga ye ship à hot, ba ras sede bê wɔ̀ wul lagwi. 7Yimo yi e jeng bedabeda mot vey e remo, wot bemat mō wot a sê bûm ragas a hwo banɛn sizɔng. A sé yaga banɛn mot o de wot, na begwɔ̀m mot na bepiris mot ba gabsa e vɔ begwɔ̀m yére dyuk. Ba mɔbɔs hot, ba hashe pyɛ́ mot, ko ba to hashe hot, ba kyè mɛ sede bemât ngyang, ko wot a vo rekyen vit à yere mo. Ba teshe na wot ano yimo yi e raane pere vey e jeng yemo. 8Ko di, à Dagwi Darwey, Dagwi mot, hwà ga dura a wot nerat mō kejeng tyɔng, hwà ga tɛ̀ behak mot be hywit ɛn yi e de sesam, na wot ba sangal e ji netyang e kwɔn mō hê jɛrɛ hemo. E gwong gwomo, hwà ga tɛ̀ bayis mot be sè wɛng-wɛng, hwà ga to turu hot arɔng e ji sesam mot. 9Ey, à Dagwi hom, wot á kana sè besam, ko hwà tik ot e ji sɛ wɛt. Hwà tɛ̀, wot sɛ̀ nerat e bayîs Beda vwel Pɛrsya, ko yɛn a simo a wot, wot re nuyel na sangal e ngamo, na wot to lɔk Gbɔng Duk Re Fongol mō womo de wa ga kana gabsa, wo tɛ́ ɛ barin. Hwà ga tik ot, na wot to sɛ̀ sangâl netyang e ngamo e vwêl Yuda na e Yɛrusalɛm arɔng.
10“A remo, à Dagwi mot, wot ê ye ala e ra pyɛ́ yemo mwa de ya ga té arɛt? Wot a ga to kyɛ́ ot nà gyeng badu 11de hwà nɔng ot yi na bemat mō, bezarap de be yís na ha yi na hwo. Yɛn á kana ha a wot wɔgɔ, vwel de wot a rɔda wɔ̀ re hɛ ha sé ligis, yaga bemat de bá sè sangal e ji hɛ ba ga pɔrɔk kawɛ bàk hɛ na neves ding-ding yi na tomong mɛn de ba sé kyèlem. 12Yɛn a to ha a wot wɔgɔ, ka sede wot e simo wot wok netâ vwel o, na wot ba tik a yére mot hɛ gbak-gbak, ko wot sang wuna hot e weneng na yɛn, kɛ wot sɛlɛ hɛn e gwong hwak de gwô tɛ̀ ɛn be sangal shɛrɛk, na be sɛ̀ nedanerey wɛt. 13À Dagwi mot, a sé yaga tomong mot ves o na gbɔng banɛn mot de rezot remo ra hwo e ra wot. Ko mwa ano, hwà ga ka tabak hot na tabak de ha vey nevês pyɛ́ de wot a ga ra mo wɛt, ko hwà ga to tik ot wot bwang o gwomo, na wot nàra beken. 14Yi e rɛ̌ kwong de wot ê to kyɛ́ ot nà to gyeng badu mō, na wot hwo ragas weneng na bemat beves vane arɛt? Ka sede wot a to ra ano, shom mō yê tē puu e ra wot, ko hwô wey na wot hywiri, hwô tik hwak e ji mot a hywit ɛ wɛt. 15À Dagwi Darwey, Dagwi wo Israyɛl, hwó ra pyɛ de ya sé cik, ko mwa ano, hwà ga tik bwang mot, na wot nàra beken. Wot a sé e nuyel mō na buru mot, ko wot a vɔk gwong hwak de wot ê dal wɛt.”