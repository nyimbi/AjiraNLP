Sene Yɛsu yi e reku
(Mat 28:1-8; Mar 16:1-8; Luk 24:1-12)
1Bop nagasi Tuk Wusal jeng de jey ya rɔngɔl mwangalang, Marya wo Magdala a wɔ́ e sak o. Sede a wul, a di ba ga kana gang gwofwa yi e rwi sak o. 2Yaga ano, a tele wɔ na Simɔn Bitrus tanga mwât masâ fwom de Yɛsu a tɛ̀ yey na yɛ, a yang ɛn, “Ba ga jut Darwey yi e sak, ko wot a tɔk kwɔn de ba tik ɛ ɛ̀ wɛt!”
3Ko Bitrus tanga mwât masâ fwom o yɛn a sogo, yɛn a kyè vɔk e sak o. 4Mwa hɛn yɛn a tele, ko yɛ mwât masâ fwom o a sey ɛ̀ yêl Bitrus, a tānga wul sak o. 5A ye ngyuk, a ye ganga e ji sak o, a di berugu bepɛng berat o, ko a yel e ji mo wɛt. 6E bama mo, Simɔn Bitrus a wul e bama mɛ, a pere yel e ji sak o, ko a di berugu de ba sé e hwomo. 7A to di kerugu de bá kana tɛ̀ e ra ratô Yɛsu. Ka sé na berugu bepɛng berat o mo wɛt, ka sé e kwɔn o hak detu e gunung. 8Ano kwong, yɛ mwât masâ fwom de a tānga wul e sak o a yel arɔng, a di pyɛ́ yane mo, ko a sey tsak o, ba ga sene Yɛsu yi e reku. 9Vey e jeng o, yɛn a rɔngɔl nà tɔk cap-hâ pyɛ de bà jɛk e Bwok-basa Dagwi wɔgɔ, gbing-gbing na Yɛsu a sene yi e reku. 10E bama mo, bemât masâ fwôm Yɛsu mo ba toyo vɔk e lɔ.
Yɛsu a dura a Marya wo Magdala tó mɛ
(Mat 28:9-10; Mar 16:9-11)
11Marya á sè tumal e jey e vwâ sak o, a sè tosho. Sede a sé tosho ano, a ye ngyuk na a ye ganga e ji sak o, 12ko a di betom-lagwi beba de ba tɛ̀ berugu bepɛng. Ba sé sangal e kwɔn de bá kana lasha ɛ̀ revîn Yɛsu, gwining e dem de rato mɛ á kana sè ɛ̀, ko gwining e dem de bol mɛ bá kana sè ɛ̀ arɔng. 13Yɛn a rangal hɛ, ba ye, “À neng-gwɔ, hwó tosho sɛ́ arɛt?”
A toyo a yɛn, a ye, “Ba ga jut Darwey hom. Ko ma tɔk kwɔn de ba tik ɛ ɛ̀ wɛt.”
14Sede a ha ano, a doyo, a di Yɛsu e tumal e hwomo, ko a tɔk, e Yɛsu wɛt. 15Yɛsu a yang ɛ, “À neng-gwɔ, hwó tosho sɛ́ arɛt? Hwó jāma wà arɛt?”
A sé a Marya sede e mwât fwôm bwi mo. Yaga ano, a yang ɛ, “À da, ka sede a sé e hwo de hwà jut ɛ, ko dura a me kwɔn de hwà tik ɛ ɛ̀, yaga na me wɔ̀ jut ɛ.”
16Ko Yɛsu a yang ɛ, “À Marya!”
A doyo, a di ɛ, ko a yang ɛ na relêm BeYuda, “À Raboni!” Hɛ à, à Mwat Basa.
17Yɛsu a yang ɛ, “Hwo kaba me wɛt, yaga ma rɔngɔl nà toyo vɔk na Da hom e ngyen. Ko kyè, na hwo wɔ̀ ha a begwa hom, ma sé kyè wɔ toyo vɔk na womo de a sé Da hom na Da min arɔng, a sé Dagwi hom na Dagwi min arɔng.”
18Ano, Marya wo Magdala a kyè, a wɔ̀ ha a bemât masâ fwôm Yɛsu, a ga di Darwey, ko a ha a yɛn mwa pyɛ́ yane de a ha a yɛ.
Yɛsu a dura a bemât masâ fwom mɛ tó mɛ
(Mat 28:16-20; Mar 16:14-18; Luk 24:36-49)
19Nahywegelêk tûk mɛsɛng e sati mo, bemât masâ fwôm Yɛsu ba tula hɛn e lɔ hak, ko ba bangas ri duk, yaga ba wokos bengyip bemât nuyêl BeYuda. E jeng o, Yɛsu a vey, a tumal e tē mɛn, ko a yang ɛn show, a ye, “Tik na neyey min ne dyɛng!” 20E bama de a ha ano, a dura a yɛn vɔ mɛ tanga kuhagat mɛ. Ko jeng de bemât masâ fwom mɛ ba di Darwey mɛn, ba vɔk yey pyɛng sizɔng. 21Yɛsu a to yang ɛn, “Tik na neyey min ne dyɛng! Sede remo de Da hom a tomo me, ano arɔng, ma sé tomo hin.” 22Ko a pɛl ɛn na nesong mɛ, a ye, “Séy in Gabik Jɛrɛ. 23Ka sede yin e hàla a mwat hwak banɛn mɛ, Dagwi a ga hàla a yɛ vɛ, ko ka sede yin e hàla a mwat hwak banɛn mɛ wɛt, Dagwi a ga hàla a yɛ vɛ wɛt.”
Yɛsu tanga Tomas
24Tomas, gwining e ji bemât masâ fwom kuru na vɛ beba, de ba to tang ɛ, à Shambya, á kana sè tanga yɛn wɛt jeng de Yɛsu á kana wɔ̀ dura a yɛn tó mɛ. 25Ko bwang bemât masâ fwom o ba yang ɛ, “Wot a ga di Darwey!”
Tomas a yang ɛn, “Sɛ̌ ma tānga di bavis bekpɛk e vɔ mɛ e ngyen, na me tɛ̀ kwɛn vwɔ hom e bavis o, na me to tɛ̀ vwɔ hom e kuhagat mɛ, ko mê sey tsak o na há hemo ko tyɔng wɛt.”
26E bamâ sati gwining, bemât masâ fwôm Yɛsu ba to tula hɛn e ji lɔ mo. Tomas arɔng a sé e hwomo na yɛn. Ri duk o ba sé e banga, Yɛsu a vey, a tumal e tē mɛn, ko a yang ɛn show, a ye, “Tik na neyey min ne dyɛng!” 27Ano, a yâng Tomas, “Tɛ̀ kwɛn vwɔ mō e ngamo, ko di vɔ hom! Nára vwɔ mō, na hwo ra mɛ̀ kuhagat hom! Hwo to tó yey wɛt, ko sey tsak o, a sé e me!”
28Tomas a yang ɛ, “Hwà sé Darwey hom! Hwà sé Dagwi hom!”
29Yɛsu a yang ɛ, “Hwà sé sey tsak o, yaga hwà sé di me na bayis arɛt? Vê yey pyɛng a vemo de be tɛ̀ gap mɛn e ra me sana di na bayis mɛn.”
Retîn hâ bwok-basa gwomo
30Yɛsu á kana to ra pyɛ̂ bes cak pyak e bayîs bemât masâ fwom mɛ. Ba jɛk pyɛ́ mo e bwok-basa gwomo wɛt. 31Ko pyɛ́ yemo, ba jɛk yɛ̄ e bwok-basa gwomo, yaga na yin a sey tsak o, Yɛsu a sé Hwey Dagwi, ko a to sé Mwat de Dagwi a kasa na a sey bemat. Ba jɛk yɛ̄, yaga na yin a bin sɛ̀ neken, ka sede yin a tɛ̀ gap min e ra yɛ.