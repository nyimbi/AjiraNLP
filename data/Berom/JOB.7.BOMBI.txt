Iyɔp a re nuyel na ha
1“Neken mwasi na sé sede mwat como,
na sé sede mwât fwôm sesam,
nepɔlɔ mɛ na sé sede nè mwât fwôm byɛ.
2Sede sam de e gyeng gabâ gwi,
sede mwat fwom de e gyeng dyām mɛ zɔng.
3Pɛl e ra pɛl vit à tin,
turuk e ra turuk ma ga té me hywiri.
4Jeng de me dyɛng, me rangâl to hom,
e yɛ̌ jeng de mê sene ɛ, turuk ha nàta hɛ,
me nàra e de doysa vɔk e rwa hwol gasi.
5Rehwô rebek hom ra sila na bekut,
rebek hom ra sila na benot, bà tɛ̀ nshi ba kulu hɛn.
6Nepɔlɔ hom nê ye shung sede kyeng,
nê kwey vit à sɛt yey.
7Hwó bare, neken hom na sé nesong zɔng,
bayis hom bê to di nerat wɛt.
8Yis mo ha kana di me ko hé to di me wɛt,
bayis mo bê jama di me ko vit a me.
9Sede bale de be shara hɛn, be ye wɛrɛng,
ano, yɛ de e wɔ e kwɔn bevuvwel, e to vey wɛt.
10E sang toyo e lɔ mɛ wɛt,
bemat mɛ be to di ɛ wɛt.
11Ka me, mê man nu hom wɛt,
mê ha, yaga gabik serɔ hom,
mê ha e sesin hom pyɛ de ye re a me yey.
12Ma sé gwotagbɔk pyɛ gworep kɛ gwalwel nshi
de hwó tɛ̀ be gyeng me arɛt?
13Me dyɛng na me sɛ̀ pɔnglɔ, mê sɛ̀ yêy dyɛngɛ,
pɔnglɔ yaga gabik serɔ hom.
14Ko mwa ano hwó tɛsɛ a me bengyip na negwi,
hwo tɛ̀ me tē lot na pyɛ̂ durâ negwi-ywey.
15Ma dal na simo be tá a me tsɔt,
me ku, de mê sè wɔnɔ bekup.
16Ma ga ye waa, me simo nàra kwen gbak-gbak wɛt,
tík me, neken hom na sé nesong zɔng.
17Mwasi a sé sɛ́ de hwà tɛ̀ ɛ gbɔng o ɛ?
Mwasi a sé sɛ́ de hwà tɛ̀ nehywɛ mō e ra yɛ ɛ?
18Hwó bɛrɛng hɛ kahɛ gasi,
hwo masa hɛ kayɛ jeng.
19Ma sé ra won, tik me zɔng,
tik me, me wɔlɔk netěy.
20Ka ma ga ra renɛn, e sɛ́ yɛ de ma ra a hwo ɛ,
a mwât gyêng bemasi ɛ?
E rɛ̌ de hê ra o arɛt?
Yaga sɛ́ de hwà ta me e yel arɛt?
Ma ga tɛ́ me pyɛ̂ nedirik na hwo arɛt?
21Hwô jut a me banɛn hom,
na hwo gas me na pyɛ́ vyes hom wɛt a?
Jeng tyɔng bê bang me na fongol,
hwô jama mɛ vit.”