Há e ra gbɔng gwɔ̀m Tur
1Dagwi Darwey a ha na me, a ye, 2“À mwasi, há a gbɔng gwɔ̀m Tur wɔgɔ, Darwey Dagwi Darwey a ye:
“Yey mo yé ra kaa,
ko hwà ye, ‘Ma sé dagwi,
me sangal e gwofwa bedagwi,
e tê berep’,
ko sɛ̌ wís, hwà sé mwasi, hwà sé dagwi wɛt,
mwa ano de hwà jut tó mo wo netsitsɛng sede dagwi hwak.
3Ey, hwo bara hwà vɔk netsitsɛng sede Danyɛl,
vit a pyɛ neyaang de ya sɛ́ e lɛrɛ na hwo.
4Yi na netsitsɛng mo na bare yey mo,
hwà ga tula a tó mo pyɛ̂ nedanerey pyak,
ko hwà ga tula dyam shinang na dyam pyɛng
e begban mo.
5Yi na gbɔng netsitsɛng mo e byɛ,
hwà ga gwɛ̌ nepyak yele mo,
ko yey mo ye ra kaa na yɛ̀,”
6Ko di, Darwey Dagwi Darwey a ye:
“Sede remo de hwà jut tó mo wo netsitsɛng,
sede dagwi hwak,
7ano, mê vey na yére dyuk e ra hwo,
yére de ya dal bwang o na neves,
yɛn ê hwɔlɔ bewal como mɛn
e ra nerât netsitsɛng mo,
na be lashe mɛ gbɔng nerat mo.
8Yɛn ê bomo hwo e ji gwovɔng sak,
ko hwô ku reku reves,
e hwomo e nɛ̂n gworep.
9Hwô to ye, ‘Ma sé dagwi,
e nuyêl vemo de ba mɔrɔ hwo,
mwa ano de hwà sé mwasi, ko e dagwi wɛt,
e vɔ vemo de ba mǎ hwo a?’
10Hwô ku rekû bemandul,
e vwɔ̂ bemat yére dyuk.
Me Darwey Dagwi Darwey ma ha ano.”
Lwɛlɛ sesîn e ra gbɔng gwɔ̀m Tur
11Ano arɔng, Dagwi Darwey a to ha na me, a ye, 12“À mwasi, ra lwɛlɛ̂ sesin e ra gbɔng gwɔ̀m Tur, ko hwo yang ɛ, Darwey Dagwi Darwey a ye:
“Hwá sè pyɛ durâ síla gyat,
hwá sila na netsitsɛng,
ko hwá sè gyat e bɛrɛng.
13Hwá sè e Ɛdɛn, bwî Dagwi,
hwá tɔrɔ hwo kyúruk na kayɛ dyéngere ryat,
yɛ̄ à karnelyan, na kirisolit, na dɛ́mɔn,
na beril, na onis, na yaspa,
na safir, na ye wilwil, tanga ɛmɛral.
Hwá tɔrɔ hwo na pyɛ̂ dyam shinang.
Bá yong a hwo yɛ yimo tuk de bá yong o.
14Ma nɔng o pyɛ cen ye bɛ́rɛng nekanang,
hwá sè e ra rakû jɛrɛ wo Dagwi,
hwá kyě kyè e tê cilâ kyâ hwalang.
15Negwɔn mo ná sè gyat,
yi e tuk de bá yong o,
sɛ̌ jeng de ba sɛ̀ banɛn e ji mo.
16E ji nepyak byɛ mo,
hwá sila na yol, ko hwá ra banɛn,
yi ano, ma barak hwo sede pyɛ ligis,
yi e rakû Dagwi,
ko pyɛ cen yè bɛrɛng nekanang ya ro o,
yi e tê cilâ kyâ hwalang.
17Yey mo ya ra kaa yaga nerat mo,
hwà lashe netsitsɛng mo yi na durâ
gbɔng nerat mo.
Ma barak hwo vɔk e vwel,
ma wunta pyɛ̂ neyaang mo e nuyel begwɔ̀m
na yɛn a bɛrɛng nejɛng mo wɛshɛrɛk.
18Yaga nepyak banɛn mo,
na nevît necik mo e byɛ,
hwà ra jɔgɔ na nekwɔn jɛrɛ mo.
Ano, ma tɛ̀ kya he nusu yi e ji mo,
ko ha re o,
ko ma tɛ̀ hwo sè fongol pwɛng e jey,
e bayîs mwa vemo de ba bɛrɛng hwo.
19Mwa vemo de ba tɔk o e ji bemat o,
a yang ɛn yɔɔt na hwo,
hwà ga vey e ra yɛnɛ ves,
ko hwô to sè wɛt nesheneshey.”
Há e ra pomô Sidɔn
20Dagwi Darwey a yang me: 21“À mwasi, sɛt bayis mo vɔk e Sidɔn, na hwo zarap e ra pomo mo, 22na hwo ye, Darwey Dagwi Darwey a ye:
“Me ra repugu na hwo, à Sidɔn,
ko mê sɛ̀ gbɔng nerat e tē mo.
Yɛn ê tɔk, me wɛ à Dagwi Darwey,
jeng de ma yɛrɛ a hɛ shɔ̄t,
na me dura nejɛrɛ hom e ji hɛ.
23Mê tomo na tumbang e ra hɛ,
na lushâ nemi e nehyok hɛ.
Bê kushu be gabsa bavin o e tê hɛ,
wâl como wô sè e ra hɛ e kawɛ bak.
Ko yɛn ê tɔk, me wɛ à Dagwi Darwey.”
Nerat Dagwi e ra BeIsrayɛl
24Dagwi Darwey a ye, “E jeng o, vit à yerê bemat jey cak de ya gwɔrɔ yin BeIsrayɛl, ko ya byɛs hin, de yê sang to mǎ hin sede rɔgɔ kɛ shik. Ko yɛn ê tɔk, me wɛ à Darwey Dagwi Darwey.”
25Darwey Dagwi Darwey a ye, “Jeng de mê tula BeIsrayɛl yi e bemat de ba kana shara hɛn vɔk na yɛn, na me dura nejɛrɛ hom e ji mɛn, e bɛ́rɛng yére bemat jey, ano yɛn ê sangal e vwel mɛn de má kana nɔng mwat fwom hom Yakɔp. 26Yɛn ê sangal tyang e ji hɛ, yɛn ê lɔk nelɔ na be tus bě anap. Yɛn ê sangal tyang, jeng de mê hwo tabak mwa bemat vwara mɛn de ba kana kyě byɛs ɛn. Ko yɛn ê tɔk, me wɛ à Dagwi Darwey, Dagwi mɛn.”