1Samwɛl a yâng BeIsrayɛl mwa, “Di in, ma ga wet betong na ha min, ma ga tɛ̀ a yin gwɔ̀m de ê re negwɔm e ra yin. 2A remo di, yin a ga sɛ̀ gwɔ̀m de a rɔda kyè e nuyel min. Me a remo ma ga kwop, ma ga vungu rato na shɔlɔ. Ma kana sè mwât nuyel min yimo me rɔngɔl bwot o vey e yunung, ko nèy hom a nane na sé tanga yin. 3Di in, me simo yin ha gyam e ra me e nuyêl Dagwi Darwey tanga mwat de a ga kasa: Ka sede ma ga sey ɛ rɔndɔ̂ng mwat hwak, kɛ madung mɛ, kɛ ma ga mɔt mwat hwak, kɛ ma ga ngyigit hwak, kɛ ma ga sey pyɛ na ye bang a me bayis ɛ, ko ha in nuha mo. Ka sede ma ra pyɛ́ cak ano, ko ma rɔda tala.”
4Yɛn a toyo na ha, ba ye, “Wey, hwà ga mɔt mwat hwak, kɛ hwà ga ngyigit mwat hwak wɛt, ko hwà ga sey ɛ pyɛ cak yi na mwat hwak arɔng wɛt.”
5Samwɛl a yang ɛn, “Dagwi Darwey a sé wo nuha hom yunung, ko mwat de a kasa a to sé wo nuha hom arɔng, wɔgɔ, yin a sɛ̀ me na pyɛ cak wɛt!”
Yɛn a yang ɛ, “Ey, yɛ a sé wo nuha mot.”
6Samwɛl a to ye, “Dagwi Darwey yɛ de a kasa Mose na Aharon womo de a pat bedabeda min yi e Misra, yɛ wɛ a sé mwât nuha. 7A remo, tumal hin, ma rɔda ha a yin e nuyêl Dagwi Darwey, mwa tomong rey de a kana ra, na a sey in mwa na bedabeda min.
8“Jeng de Yakɔp na belɔ mɛ ba wɛrɛn e sevwêl Misra, BeMisra ba tak a yɛn reyɔm, ko bedabeda min ba tosho a Dagwi Darwey. Yɛ kwong a wok sesin mɛn, a hwo tomo a yɛn Mose na Aharon, vemo de ba pat ɛn yi e hwomo, ba vey tɛ̀ ɛn, be sangal e ji vwel hemo. 9Ko yɛn a ye bam a Dagwi Darwey, Dagwi mɛn. Yaga ano, a nára hɛn e vwɔ̂ Sisera, wo nuyêl como wo repomô Hazor, na e vwɔ̂ BeFilisti, tanga e vwɔ̂ gwɔ̀m Mowap, vemo de ba tó como, ba re ɛn. 10Yɛn a tosho a Dagwi Darwey, ba ye, ‘Wot a ga ra a hwo banɛn, yaga wot a ga hala hwo, ko wot a re a bedagwî bemat beduk, vɛ à Baal na Astarte, fongol. Gabɔk wɛt, sey ot yi e vwɔ̂ bemât repugu mot, ko wot a rɔda raa hwo, na wot re a hwo fongol.’ 11Dagwi Darwey a tomo bemât sey in, yɛn à, Gidɛyɔn, na Barak, na Yɛfta, tanga me arɔng. Wot a sey in e jeng detidetu yi e vwɔ̂ bemât repugu min de ba gwɔrɔ hin. Yaga ano, yin a sangal tyang e ngamo. 12Ko jeng de yin a di Nahash, gwɔ̀m BeAmɔn, á kyè vey hwo in na como, ko yin a kyɛ́ in Dagwi Darwey de a sé gwɔ̀m min, ko yin a ye, ‘Nɔ́ng ot gwɔ̀m de ê re negwɔm e ra wot.’ 13Di in, gwɔ̀m a womo de yin a kasa. Yin a rangal, be nɔng in, ko Dagwi Darwey a ga nɔng in. 14Kayɛ pyɛ ya rɔda kyè naka, ka sede yin a nɔ̂ng Dagwi Darwey nerey, yin a re a yɛ fongol, yin a wok ha mɛ, na yin gyeng badu mɛ, ka sede yin, na gwɔ̀m min, yin ê raa hɛ. 15Ko ka sede yin a kyɛ́ in nà wet betong na hâ Dagwi Darwey, ko yin a kyɛ́ in nà raa ha mɛ, yɛ kwong a rɔda doyo, na a ra repugu na yin tanga gwɔ̀m min, sede remo de a ra na bedabeda min.
16“A remo kwong, tumal hin zɔng, yin a rɔda di gbɔng pyɛ de Dagwi Darwey a rɔda ra e bayis min. 17Yin a tɔk tê zɛng a hemo da? Ko tik, ma rɔda ra won, Dagwi Darwey ê tomo na gworwak na lulûm gbara. Ko jeng de pyɛ yemo yê té, yin a rɔda tɔk, yin a ga ra a Dagwi Darwey gbɔng pyɛ vyes de yin a ye, be nɔng in gwɔ̀m.”
18Samwɛl a hwo ra won, ko Dagwi Darwey a tɛ̀ rwak wa hwo rop na lulum na gbara e tuk hane. Ko bemat mwa ba vɛ̌ wok bengyip Dagwi Darwey tanga ve Samwɛl. 19Ba yâng Samwɛl, “Gabɔk wɛt, ra a wot, besam mō, won na Dagwi Darwey, Dagwi mō, yaga wot ê kwon kushu. Wot a tɔk, wot a ga ragas banɛn zang pyak, a kat mɛ wot a to gwɛ̌ remo de wot a rangal, be nɔng ot gwɔ̀m.”
20Samwɛl a yang ɛn, “Yin wok bengyip wɛt. Mwa ano de yin a ga ragas pyɛ́ vyes yemo ano, ko yin kwon doyo bama min yi na Dagwi Darwey wɛt. Tik na yin raa hɛ, na yin ra a yɛ fwom na yey min mwa. 21Yin kwon raa pyɛ́ de ya sé yapyi zɔng wɛt. Yê tɔk sɛlɛ hin, na ye sey in wɛt, yaga ya sé yapyi zɔng. 22Dagwi Darwey a ga sira hɛ, a rɔda tik in wɛt, ko e tɔk sege ha mɛ wɛt. A di, a jam e yey mɛ, a tɛ̀ in, yin a sé bemat mɛ.
23“Ko di, e bak o nwang, a sé kyiri, na me ra a Dagwi Darwey banɛn, de mê tik nà ra a yin won. Ko ma rɔda re nuyel na basa a yin e negya mwa pyɛ́ de ya sé ryat, yemo de yê sɛlɛ hin. 24Ko pyɛ de ya dal mwa, raa hin hâ Dagwi Darwey, ra in a yɛ fwom na tsak o, na yey min mwa. Bare hin na gbɔng pyɛ́ de a ga ra a yin. 25Ko ka sede yin a re nuyel na ragâs pyɛ́ vyes, ko ba rɔda wey na yin mwa na gwɔ̀m min.”