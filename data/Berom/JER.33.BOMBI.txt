Ba rɔda toyo na râ pyɛ́ e Yɛrusalɛm
1Jeng de Yirmiya á rɔngɔl e ngyang e lala na bemat gyeng, ko Dagwi Darwey a to ha na yɛ. 2Dagwi Darwey de a yong jey, a tɛ̀ yɛ̄ ano, ko a sɛt yɛ̄ e kwɔn yɛ, a ha na me. Yɛ de reza mɛ à Dagwi Darwey, a ye, 3“Yila me, ko mê toyo á hwo. Mê há a hwo pyɛ̂ langat na pyɛ̂ bes de hwà tɔk pyɛ cak e ra yɛ wɛt. 4Me Dagwi Darwey, Dagwi Israyɛl, ma ye, bê gangas nelɔ Yɛrusalɛm na lɔ gwɔ̀m Yuda a remo de ba ga gwɔrɔ nɛ, ko ba sé tó como e ra nɛ. 5Bemat o behak bê tó como na BeBabilɔn, ko yɛn ê silsa nelɔ mó na bavîn bemat de mê wey na yɛn na shom hom tanga nepep yey hom sizɔng. Ma ga doyo bayis yi e gbɔng repomo remo yaga pyɛ́ vyes de bemat o ba ga ra. 6Ko mê tɛ̀ gbɔng repomo remo tyang na me to toyo a yɛn na netyang mɛn. Mê dura a yɛn yêy dyɛngɛ, ko mê gyéng ɛn naka. 7Mê tɛ̀ Yuda na Israyɛl be vɔk nedanerey, ko mê to lɔk ɛn sede yɛn á kana sè raane. 8Mê tɛ̀ yɛn a sè haalal yi e banɛn de yɛn a ga kana ragas a me, ko mê hala banɛn mɛn mwa na sogô nehywɛ mɛn. 9Yɛrusalɛm wô se a me kwɔ̂n yey pyɛng, na nerey, na kaa, ko kayɛ yére bemat jey e jey yê wok bengyip, ko yê vow jeng de yɛn a wok reha pyɛ́ ryat de ma ra yaga bemat Yɛrusalɛm tanga reha nedanerey de ma rɔda vey a gbɔng repomo mo mɛ.”
10Dagwi Darwey a ye, “Bemat be tē, kwɔn hemo ha sé sede hey gbingiring, vit a bemat kɛ yas e hɛ. Ko yɛn a ha tyɛng. Bapomo Yuda na nehyok Yɛrusalɛm ba sé hal, vit a bemat, vit a yas e sangal e vɛ. Ko e nedem o, yin ê to wok 11lwɛ̄lɛ yey pyɛng na seshɛgɛsh na rewɔng yey pyɛng re rwas gwel na gwel o e nzem jut gwel. Yin ê wok bemat be ra lwɛ̄lɛ jeng de be kyè vey na nenɔrɔ̂ feng a me e Gbɔng Duk Re Fongol hom. Yɛn a rɔda tē:
“ ‘Feng in a Dagwi Darwey, Da Jey Mwa,
yaga Dagwi Darwey a sé wo nerat,
tɛ̂ yey mɛ ha sé gbak-gbak!’
“Ma rɔda tɛ̀ vwel o he to vɔk nedanerey yere ne raane. Me Dagwi Darwey ma ha ano.”
12Dagwi Darwey, Da Jey Mwa a ye, “E vwel hemo de ha sé sede hey gbingiring, hemo de vit a bemat kɛ yas de ya sangal ɛ, ba rɔda to vɔk cɛl sehwey de belek vyēl bê kyese na tyīmit mɛn. 13E bapomo sevwel berahwol, na vê benɛk berahwol tanga vê Nɛgɛf e rwa batin, na e yɛnɛ vwel Bɛnyamin, na nebapomo de nà gwɔrɔ Yɛrusalɛm, tanga e bapomo Yuda. Belek vyēl bê to hwo bara tyīmit mɛn. Me Dagwi Darwey ma ha ano.”
14Dagwi Darwey a ye, “Jeng ye kyè vey de mê sila vonu de ma ra a BeIsrayɛl na BeYuda. 15E jeng o, mê kasa gbɔng gwɔ̀m yi e yere Davit de a sé cik, sede lang rat yi e cɔgɔt. Gbɔng gwɔ̀m o ê gas badu e tē na a ra necik e sevwel o. 16Bê sey BeYuda na bemât Yɛrusalɛm, ko yɛn ê sangal e ji netyang. Bê yila gbɔng repomo mo a, ‘Dagwi Darwey à necik mot’.
17“Me Dagwi Darwey ma sira wɔgɔ, Davit ê sang bidɛ mwat de ê sangal e ra gwofwa negwɔm lɔ Israyɛl wɛt, 18ko bê sang bidɛ bepiris yi e yerê Levi de bê ra a me fwom, na be nása nenɔrɔ rangas, na ne pyɛ̂ yeneng, tanga nenɔrɔ rangas detidetu wɛt.”
19Dagwi Darwey a to ha na Yirmiya a ye, 20“Ma ga wuna me na sira tanga nagwi na naturuk yaga na yɛn a vɛ̀sɛ e jeng de ya sé tyɛng, ko bê sang kwɔrɔ sira mo wɛt. 21Ano arɔng, ma wuna me na sira na mwat fwom hom Davit wɔgɔ, yɛ ê vɔk yere mɛ de a rɔda se gbɔng gwɔ̀m kayɛ jeng, ko ma ga wuna me na sira na bepiris hom yi e yere Levi wɔgɔ, yɛn ê ra a me fwom kayɛ jeng, ko bê tɔk kwɔrɔ wuna-na-sira mo wɛt. 22Mê gwɛ nepyak yere mwat fwom hom Davit, na nepyak bepiris yi e yere Levi, de bê tɔk basa nepyak mɛn wɛt, sede remo de be tɔk basa nepyak netangacɛn e lagwi kɛ yéneng bazɛk e rekwogom gworep wɛt.”
23Dagwi Darwey a to yang Yirmiya, 24“Hwà ga wok de bemat be tē, ma ga kyɛ́ me zakzak Israyɛl na Yuda, nelɔ neba de ma kana kasa a? Yaga ano, yɛn a sé byɛs bemat hom, ko yɛn e to bɛrɛng hɛn sede yere bemat jey wɛt a? 25Ko me, Dagwi Darwey ma wuna me na sira na nagwi na naturuk ko ma ga yong badu de bê gyeng jey na lagwi, 26tyɛng sede remo de ma ga ra pyɛ yemo ano mwin, a sé ano de mê gyeng wuna-na-sira hom na yerê Yakɔp tanga mwat fwom hom Davit. Mê kasa gwining e yere Davit na a re negwɔm e ra yére Abraham, na Yishak, tanga Yakɔp. Mê tosho reyɔm bemat hom, ko mê to nɔng ɛn pyɛ̂ nedanerey arɔng.”