1Kawɛ de e simo be tabak hɛ, e simo tɔk,
ko womo de e kyɛ́ ɛ gyong a sé tɔn.
2Mwat rwat e sɛ̀ nemi nepɛng yi na Dagwi Darwey,
ko e wey na mwat yongos begwong beves.
3Mwat e tɛ̀ to yi na râ pyɛ̂ vyes wɛt,
ko tis mwat necik he sang dikta hɛ wɛt.
4Hwâ negwɔn nerat a sé sede kpin na rwas mɛ,
ko hwā de e tɛ̀sɛ rekyen e kwɔrɔs a rwas mɛ nedem.
5Barê bemat necik ha sé tɛk,
ko vô badu mwat vwes ha sé kwɛlɛng zɔng.
6Neha mwat vwes na sé sede bemat e lɛrɛ na be shushu nemi,
ko hâ mwat de a sila gyat he sey bemat.
7Bé ye gup a bemat beves, be tɛ́ ɛn vit,
ko lɔ̂ mwat necik hé tumal gak.
8Bé somo mwat sede a vɔk tɔ́k-tsik,
ko be byɛs womo de a vɔk kwɛlɛng.
9Duga mwât dyɛ̂ng to de a vɔk mwât fwom gwining zɔng,
a dal womo de e toros to ko vit a hɛ na pyɛ̂ re.
10Mwât necik e bɛrɛng yas mɛ naka,
ko mwat vwes vit a tosho reyɔm.
11Mwat de e how cap mɛ ê vɔk pyɛ̂ re pyak,
ko mwat de e lashe jeng e jɔgɔ a sé tɔn.
12Bemat beves be vɔk cwey nedanerey neves,
ko tis wo necik hé nɔngɔs pyɔlɔ.
13Mwat vwes e vos to mɛ yi na neha bɔs,
ko mwat necik e hywit ɛ yi e reyɔm.
14Be tala mwat yi na pyɛ de e há,
ko tomong de mwat e ra e sɛ̀ pyɔlɔ mɛ.
15Negwɔn tɔn na sé tyɛng e di mɛ,
ko mwat netsitsɛng e sey vô redu.
16Shôm tɔn yé pere dura dey-dey,
ko mwat netsitsɛng e jut shɔ̂k yey pyɛ wɛt.
17Mwat de e ha tsak o e nɔng nuha mwin,
ko mwat nuha kwɛlɛng, e yɛt nebɔs zɔng.
18Neha mwat hwak na sé ngow sede râm wal,
ko nè mwat netsitsɛng ne vey na netyang.
19Hâ tsak o hé nàra gbak-gbak,
ko nû bɔs hé nàra jeng tyɔng.
20Kwɛlɛng ha sé e yêy vê yong begwong beves,
ko vê yong pyɛ ryat be vɔk yey pyɛng.
21Vit a tumbang de wo sɛ̀ mwat necik,
ko bemat beves be sila na reyɔm.
22Nû kwɛlɛng ha sé pyɛ byɛm-byɛm e nuyel Dagwi Darwey,
ko vê tsak o, yɛn vɛ à pyɛ yey pyɛng mɛ.
23Mwât netsitsɛng e lɛrɛ tɔk mɛ,
ko betɔn be dura netɔn mɛn wɛshɛrɛk.
24Mwat fwom na tē zip ê re negwɔm,
ko bé tɛ̀ riri e fwom retek.
25Bɔ́rɔk e yêy mwat he sɔ ɛ,
ko há rat he tɛ̀ a vɔk yey pyɛng.
26Mwat necik e doyo yi e neves,
ko gwông bemat beves gwo dɔnɔ hɛn.
27Riri e vo ngyama wɛt,
ko mwat de e tē zip e fwom ê sɛ̀ nedanerey.
28E gwông necik neken na sé,
ko gwông buru gwó kyè vɔk e reku.