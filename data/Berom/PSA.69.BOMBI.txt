Tosho yaga sɛlɛ
Lwɛlɛ̂ Davit. Bē ra gwɛ na fwɔ̂ lwɛlɛ “Bejamûk líli”. Gwá sè e vwɔ̂ mwât kyé na lɛlɛ.
1À Dagwi, sey me!
Nshi na ga wɔ̂ wɔ re me.
2Me kyè wɔ̀ ye pyɔp e ji bwɔrɔk,
vit a kwɔn de mê yɛklɛ ɛ bwol.
Ma sé e ji nshi ciwil,
tɛmɛ-nshi wa ga jut me.
3Ma ga ruru na yila yaga sɛlɛ,
fwɔ hom gwa ga ye sɛk.
Ma ga ruru e de náras bayis,
me gyeng o, à Dagwi hom, na hwo sɛlɛ me.
4Vemo de be bɛɛ me ves, vit a tin,
ba dal tôt rato hom na nepyak.
Bemât repugu hom be shara nebɔs e ra me,
ba vɔk gap, be jama be wey na me.
Ko pyɛ de ma shigi wɛt — be simo me tala yɛ.
5À Dagwi, hwà dun netɔn hom wɛt,
banɛn hom ba sé e lɛrɛ e nuyel mō arɔng wɛt.
6À Darwey Dagwi Darwey, Dâ Jey Mwa,
à Dagwi wo BeIsrayɛl,
hwo tik vemo de be sɛt yey e ra hwo,
vemo de be re a hwo fongol,
be wok rekyen yaga me wɛt!
7A sé yaga hwo de ba ga dusa me,
rekyen ra ga kyiri me.
8Ma ga tɛ́ me mwat duk e tê cáng hom,
begwa jim hom ba ka tɔk me mwa wɛt.
9Té ngyɛ́k de me tē yaga lɔ mō ha ga sɔ́ me hywiri.
Jeng de bemat ba dusa hwo, ko ba ga dusa me à wane.
10Jeng de ma tosho, na tik rê pyɛ́,
ko mwa ano ba woros me.
11Jeng de ma tɛ̀ rugû sesin,
ma tɛ́ me pyɛ shɛgɛsh na yɛn.
12Vemo de be sangal e fwam be hwara me,
ko bemât sɔ̂ siring be yong lɛlɛ, na be lɛ̄lɛ me mɛ.
13Ko me à me, me ra a hwo won à Dagwi Darwey,
hanat a me, e jeng de hwà kasa.
Hanat a me, yaga hwà tɛ̀ yey na me ding-ding.
Ey mwin, hwô kyè wɔ sey me.
14Pat me yi e ji bwɔrɔk,
hwo kwon tik, gwo vo me wɛt!
Sey me yi e vê repugu hom!
Pat me yi e ji nshi ciwil!
15Hwo tik tɛmɛ-nshi wo jut me,
kɛ nshi ciwil ne re me,
kɛ sak wo bang me wɛt.
16À Dagwi Darwey, hanat a me,
yaga tɛ̂ yey mō he tɛ̀sɛ a me nshi e yey!
Doyo vey na me na gbɔng nemwishish mō!
17Hwo lɛrɛ hwo yi na me, sam mō wɛt!
Ma sé e ji reyɔm, hanat a me dey-dey!
18Vey na hwo viri me!
Sey me yi e vê repugu hom!
19Hwà tɔk gwong de be dusa me, be byɛs me,
ko be tɛ̀sɛ a me rekyen.
Hwà tɔk vê repugu hom mwa.
20Dúsa de me sɔ mo ha ga tɛ̀ yey hom gbɛrɛk,
me wok na rebek.
Me jama vemo de be wok nemwishish hom, ko vit,
me simo vemo de ba rɔda wɔrɔk me, ko ma sɛ̀ gwining wɛt.
21Ko vê repugu ba tɛ̀ a me nedɔm e ji pyɛ̂ re,
ba nɔng me nshî jwaatat yaga kwɔshɔ̂ yey.
22Tik pyɛ̂ nzem de be re tanga besa mɛn,
ye tɛ́ ɛ a yɛn segun!
23Tɛ̀ a yɛn ɛ nebǒk!
Tɛ̀ berawit mɛn be dopse royo!
24Tabak hɛn na shom mō,
tik shom mō de ye tē puu ye hwo e ra yɛn!
25Tɛ̀ be wey na nekwɔn yé ngyɔk mɛn,
tik bǔk mɛn be nàra hal!
26Rá pyɛ́ yemo mwa, yaga yɛn e tak a vemo de hwà ga tabak,
be simo ha e ra royô barâm de hwà mǎ hɛn.
27Tula banɛn mɛn e ra banɛn,
de hwo hala a yɛn wɛt!
28Fugut baza mɛn e bwok-basâ neken,
hwo bara hɛn e ji vemo de ba gyeng ha mō wɛt!
29Ko me ma sé pwɛng, me wok na rebek.
Sey me, à Dagwi, tik me kwen!
30Ko mê somo hwo na lwɛlɛ,
mê nɔng o nerey yi na feng à hwo.
31Hemo hê pɛngɛ a hwo yey he dal nára nɔrɔ̂ rɔndɔng
kɛ mus de wa ga vey ɛ.
32Jeng de vemo de ba midra a yɛn ba di ano,
ba rɔda vɔk yey pyɛng.
Tik vemo de be re a hwo fongol be gwɛ̌ yey ting.
33À Dagwi Darwey, hwó wokos sesîn bepɛng,
ko hwo ye bam na vemo de ba sé e lɔ̂ ngyang wɛt.
34Tik kayɛ pyɛ de ya sé e jey na lagwi ye somo Dagwi,
tik berep na kayɛ pyɛ de ya sé e ji vɛ be somo hɛ!
35Yaga Dagwi ê sey Siyɔn,
ê to lɔk bapomô Yuda.
Ano kwong, bemat mɛ bê to sangal ɛ,
bê to se bedâ vwel o.
36Yerê besam mɛ yê re nedanelɔ hɛ,
mwa vemo de ba tɛ̀ yey na yɛ bê sangal e hwomo.