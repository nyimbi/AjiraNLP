Hagar tanga Ishmayɛl
1Sarai, hwâ Abram, á ka tɔs a Abram nèy wɛt. Ko á vɔk sam hwong WoMisra, de bá tang ɛ, à Hagar. 2Yaga ano á yâng Abram, “Di, Dagwi Darwey a ro me nà tɔs nèy. Yel na sam hwong hom. Gyɛng yi ano ma rɔda sɛ̀ hwey wen yi na yɛ.” Abram a wok hâ hwā mɛ. 3Ano kwong, Sarai a nɔ̂ng rwas mɛ Abram sam hwong mɛ, na a tɛ́ ɛ jɛn-hwā mɛ. E jeng yane mo, Abram a ga kana ra neshey kuru e vwêl Kanaan.
4Abram a yel na Hagar, Hagar kwong a sey jim. Sede a di, a ga vɔk jim, ko a hwo byɛs delɔ mɛ. 5Ko Sarai a yâng Abram, “Mɔt de ba mɔt me, tik na he sǎ e ra hwo! E me de ma ga nɔng o sam hwong hom, na hwo gunung hɛ, ko jeng de a ga vɔk jim, a ga hwo byɛs me! Tik na Dagwi Darwey a ra shɔt e tē hom na hwo!”
6Ko Abram a yâng Sarai, “Di sam hwong mō a sé e vwɔ mō, ra pyɛ de hwà simo na yɛ.” Ano kwong, Sarai a dura a yɛ yɔ́m, ko Hagar a tele yi na yɛ.
7Tom-lagwî Dagwi Darwey a sɛ̀ Hagar e bak lwêl nshi e hey, e gwɛ à lwêl nshi de gwa sé e gwông Shur. 8Ko a yang ɛ, “À hwo Hagar, sam hwông Sarai, hwà nusu yi e gwa arɛt? E gwa de hwà sé kyè vɔk ɛ?”
A ye, “Ma sé tele yi na Sarai, delɔ hom.”
9Tom-lagwî Dagwi Darwey a yang ɛ, “Toyo hwo na delɔ mō, dyɛng to mō na yɛ!” 10A to yang ɛ, “Ma rɔda tɛ̀ yere mō ye gwɛsɛ hɛ sizɔng, bê tɔk bara yɛ̄ wɛt yaga nehywɔ̂t yɛ̄.” 11A to gwɛ̌ a yɛ, “Di, hwà vɔk jim,
hwô tɔ̀ hwey, hwô vo a hɛ rezâ Ishmayɛl,
yaga Dagwi Darwey a ga wok sesin mō.
12Ê sè mwat de e vɔk negwɔn madung,
e ra repugu na kawɛ mwat,
ko kawɛ mwat arɔng e ra repugu na yɛ.
Ê sangal gakang yi na cáng mɛ.”
13Ko Hagar a ye, “E mwin de ma ga di Dagwi, ko mê to nàra kwen arɛt?” Ko a yila Dagwi Darwey, de a ga ha na yɛ, na reza wɔgɔ, “Hwà sé Dagwi wo bɛrɛng me.” 14Yaga ano ba vo a hwes o rezâ Bɛɛr-Lahai-Royi; gwa sé e tê Kadɛsh tanga Bɛrɛt.
15Hagar a tɔ a Abram hwey, ko Abram a vo a hɛ rezâ Ishmayɛl. 16Abram a vɔk neshey kuru rwit na nɛ netyiimin (86) jeng de Hagar a tɔ a yɛ Ishmayɛl.