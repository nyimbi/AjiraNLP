1Nduga hwo re cɛk tuk na yey e dyɛngɛ,
a dal pyɛ̂ nzem e lɔ de be ra yol.
2Sam wo netsitsɛng ê sɛ̀ reto e ra hwey de he ra pyɛ̂ rekyen,
ko ê sɛ̀ numo mɛ hê nedanelɔ sede gwining e ji begwa mo.
3Bé mara dyam shinang na dyam pyɛng na kya,
ko ano arɔng Dagwi Darwey e masa neyey.
4Mwat râ neves e wet betong na ha mwât banɛn,
ko mwât kwɛlɛng e tɛ̀ nehywɛ mɛ e ra neha bɔs.
5Mwat de e shɛgɛsh pwɛng e byɛs mwat de a yong ɛ,
mwat de e feng na gawêy gwa mɛ, bé tik nà tabak hɛ wɛt.
6Bemakuk be dak kaa na begal mɛn,
ko nèy ne dak kaa na beda mɛn.
7Neha nerat na sé pyɛ na betɔn wɛt,
ano neha bɔs na sé pyɛ na gwɔ̀m wɛt.
8Pyɛ bâng nu ya sé sede pyɛ bɛs e dî mwat de e nɔng,
na a di wɛng e ra kayɛ pyɛ.
9Womo de e hala buru e jama tɛ̂ yey,
ko womo de e hashe neha neroso e bidɛ besa.
10Gyong hé yél a mwat de a vɔk netsitsɛng,
he dal dak tɔn na zining zang naga.
11Mwat vwes e jama sogô nehywɛ,
ko bê tomo tom vwes e ra yɛ.
12Nduga mwat a man na cwey de ba ga hashe a yɛ nèy,
de hwo man na tɔn e ji neves mɛ.
13Mwat de a tala pyɛ́ ryat na pyɛ́ vyes,
neves nê sang gas ɛ na belɔ mō wɛt.
14Pɛ́rɛ cuna ha sé sede kulu kwɔn de ba bang ɛ nshi,
ano, rimi gyam yol ye sogo.
15Womo de a yang mwat vwes à wò necik na womo de a yâng wò necik a mwat vwes,
mwa yɛn beba ba sé pyɛ byɛm-byɛm e nuyel Dagwi Darwey.
16A sé yapyi na tɔn a jut dyām a sey mɛ netsitsɛng,
yaga a vɔk cwey masâ pyɛ́ wɛt.
17Sá e tɛ̀ yey kayɛ jeng,
ko gwà a sé yaga jeng reyɔm.
18A sé mwat de vit a tɔ́k-tsik,
de e vo nû tumal a mwât vwara mɛ e hwɔpɔ.
19Mwat de e tɛ̀ yey na banɛn e tɛ̀ yey na cuna,
ko womo de e toros to, e yong gaba mɛ.
20Mwat de yey mɛ ya sé kang-gang e re nuyel wɛt,
ko mwât nenu-neba ê yel e ji reyɔm.
21Mwat de a tɔ tɔ̂n hwey pyɛ lashe yey ya ga sɛ̀ ɛ,
ko dâ hɛ vit a hɛ na yey pyɛng.
22Yey pyɛng ya sé hwal rwat,
lashe yey he tɛ̀ nedem gbɛrɛk.
23Mwat vwes e sey pyɛ bang nu e lɛrɛ,
na a rigim mɛ gas badu e tē.
24Mwât tɔ́k-tsik e tɛ̀ bayis e ra netsitsɛng,
ko tɔn a sé kpɛɛ à hɛ.
25Tɔ̂n hwey he vey a dâ hɛ na lashê yey,
ko yey sit na neng tɔ mɛ.
26Tɛ̂ mwât necik a tala pyɛ, a sé tyɛng wɛt,
kɛ dâk bemat nuyel ha sé naka wɛt.
27Mwât tɔk e nára há wɛt.
Mwât tɔ́k-tsik e kaba to mɛ.
28Ka tɔn a vɔk nu mɛ gak, bê jut ɛ mwât tɔk,
jeng de a man nu mɛ, bê jut ɛ mwât netsitsɛng.