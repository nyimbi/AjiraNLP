Tsak retîn cɔgɔ̂t anap
1Yɛsu a ye, “E me de ma sé tsak retîn cɔgɔ̂t anap. Da hom a sé mwât fwôm bwi. 2Kahɛ lâng cɔgɔt de he tɔs nèy wɛt, e kwɔrɔ hɛ na a bomo. Ko kahɛ lang de he tɔs nèy, e yong hɛ naka, yaga na he gwɛ̌ tɔs nèy. 3Yin a sé sede nelang cɔgɔt de ba ga yong nɛ, yin a ga kana tɛ́ in jɛrɛ yi na reha hom de ma ga ha a yin. 4Nàra hin e ji sangâl nesa na me, ko me arɔng mê nàra e ji sangâl nesa na yin. Lang he tɔk tɔs nèy pyɛ hɛ wɛt, sɛ̌ ha nàra e ji retîn cɔgɔt o. Ano arɔng, yin e tɔk ra pyɛ cak wɛt, sɛ̌ yin a nàra e ji sangâl nesa na me.
5“E me de ma sé cɔgɔ̂t anap, ko yin a sé nelang o. Ka sede mwat e nàra e ji sangâl nesa na me, ko me, me nàra e ji sangâl nesa na yɛ, ko a rɔda sè sede lang de he tɔs nèy pyak, yaga yin e tɔk ra pyɛ cak wɛt, sɛ̌ yin a sé tanga me. 6Ka sede mwat e nàra e ji sangâl nesa na me wɛt, ko a sé sede lâng cɔgɔt de ba kwɔrɔ hɛ na be bomo hɛ, ko he hworok. Be tula nelang yerê nemo mo, be bomo nɛ e kya, ko kya he re nɛ. 7Ka sede yin e nàra e ji sangâl nesa na me, ko neha hom ne nàra e neyey min, ko yin ê tɔk ra wôn kayɛ pyɛ de yin e simo, ko bê nɔng in yɛ. 8Pyɛ de yê tɛ̀ be di gbɔng nerêy Da hom a yet: Yin a sè sede nelang cɔgɔt de ne tɔs nèy pyak. Ka sede yin e ra ano, ko bemat bê tɔk, yin a sé bemât raa hom. 9Tyɛng sede remo de Da hom a tɛ̀ yey na me, ano arɔng ma tɛ̀ yey na yin. Nàra hin e ji sangâl nesa na me, yaga na me tɛ̀ yey na yin. 10Ka sede yin e gyeng badu hom, ko ma rɔda re nuyel na tɛ̂ yey na yin, tyɛng sede remo de ma ga gyenges badu Da hom, ko yɛ e re nuyel na tɛ̂ yey na me.
11“Ma ga ha a yin pyɛ́ yemo, yaga na yin a vɔk yerê yey pyɛng de ma vɔk, yaga na yey pyɛng min ye sila hɛ ding-ding arɔng. 12Redu de me nɔng in a ret ngan: Tɛ̀ in yey na bemin, tyɛng sede remo de ma tɛ̀ yey na yin. 13Vit a mwat de a vɔk tɛ̂ yey de ha dal hemo, hɛ à mwat a nɔng neken mɛ yaga besa mɛ. 14Yin a sé besa hom, ka sede yin e ra pyɛ́ de me nɔng in redu e ra yɛ̄. 15Mê to me tang in, à bemât fwom wɛt, yaga mwât fwom a tɔk pyɛ de dalɔ mɛ a sé ra wɛt. Ko mê tang in, à besa, yaga ma ga ha a yin kayɛ pyɛ de ma wok yi na Da hom. 16A sé e yin vɛ de yin a kasa me wɛt; ko a sé e me wɛ de ma kasa hin, na me tɛ̀ in na yin a wɔ̀ ra pyɛ́ ryat pyak yerê yemo de yê ros. Ano kwong, Da hom a rɔda nɔng in kayɛ pyɛ de yin e ra wôn yɛ e ji reza hom. 17Ma sé nɔng in redu remo ngan: Tɛ̀ in yey na bemin.”
Bemât jey bê kyɛ́ ɛn bemât raà Yɛsu
18“Ka sede bemât jey be kyɛ́ ɛn hin, ko bàre hin, bá kana kyɛ́ ɛn me gyam na be kyɛ́ ɛn hin. 19Ka sede yin a yâng sé bemât jey yemo, ka bemât jey o ba yâng simo hin sede bemɛ̀n. Ko ma ga kasa hin yi e ji bemât jey o, ko yaga ano, yin a sé vê jey yemo wɛt. Pyɛ ma yemo de ya tɛ̀, bemât jey o be kyɛ́ ɛn hin. 20Bàre hin na há de ma kana ha a yin wɔgɔ, ‘Vit a mwât fwom de a dal dalɔ mɛ na nerey.’ Sede remo de behak ba ga tak a me reyɔm, ano arɔng yɛn a rɔda tak a yin reyɔm. Sede remo de behak ba ga gyeng reha hom, ano arɔng yɛn a rɔda gyeng reha min. 21Ko yɛn a rɔda tak a yin reyɔm, yaga yin a sé benang; yɛn a rɔda ra ano, yaga yɛn a tɔk yɛ mwat de a tomo me wɛt. 22Ka sede ma yâng vey na me ha na yɛn wɛt, ka ba yâng vɔk banɛn wɛt. Ko a remo de ma ga ha na yɛn, ba vɔk pyɛ de bê ha na be dul mɛ̀ bato mɛn wɛt. 23Kawɛ mwat de e kyɛ́ ɛ me e kyɛ́ ɛ Da hom arɔng. 24Ka sede ma yâng ra e tē mɛn yerê tomong de vit a mwat de a ga sang ra vɛ, ka yɛn a yâng vɔk banɛn wɛt. Ko a remo, ba ga di pyɛ́ de ma ga ra mo, ko mwa ano, yɛn a kyɛ́ ɛn me mwa na Da hom arɔng. 25Ko pyɛ́ yemo ya té, yaga na há de bà jɛk e Bwok-basa Badu mɛn he bin sila wɔgɔ, ‘Ba bɛɛ me ves, mwa ano de ma ra pyɛ cak vyes wɛt.’
26“Mwat Sɛlɛ a sé kyè vey. E yɛ à Gabik de he dura tsak há e ra Dagwi wɛshɛrɛk, ko he yi na Da hom. Jeng de mê kyè wɔ na Da hom, mê tomo hɛ̄ vey na yin, ko hê ha a yin há e ra me sede mwât nuha. 27Ko yin arɔng yin ê ha a bemat há e ra me, yaga yin á kana sè tanga me yimo jeng de ma hwo basa a bemat.