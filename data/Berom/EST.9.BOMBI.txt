BeYuda ba wey na vê repugu mɛn
1A vane ano, e tûk pɔlɔ kuru na hɛ tat e pwɛl gwô kuru na vɛ ba, gwɛ a pwɛ̂l Adar, tuk a hane de ba rɔda sila redu Da Vwel. E tuk o, vê repugû BeYuda ba ga kana sɛt yey mɛn, na be sɛ̀ reto e ra yɛn, ko pyɛ mo ya doyo hɛ karibit, yaga e BeYuda e negya de ba hwo e ra vê repugu mɛn. 2E karɛ repomo de BeYuda ba sɛ́ ɛ e bebak mwa vê yɛnɛ̂ vwêl Da Vwel Ahasɛrus, ba tula hɛn, na be bin man gèy na bemat de ba simo hwo e ra yɛn. Ko vit a mwat de a vɔk yey-ting, na a tumal a man gèy na yɛn, yaga bengyip mɛn ba hwo e ra mwa bwang bemât yére dyuk. 3Mwa bemât nuyel ve bebak vwel mwa, vɛ a begbɔng begwɔ̀m na begwɔmna tanga bemât badu Da Vwel, ba raa BeYuda, yaga bengyip Mɔrdɛkai ba ga vo ɛn. 4Mwin, Mɔrdɛkai a gwɛ̌ sɛ̀ nerey e lɔ Da Vwel, reto mɛ ra gwɛsɛ hɛ, ko reza mɛ ra gwɛ̌ karak e mwa bavwêl begbɔng begwɔ̀m arɔng. 5Ano de BeYuda ba ra a bemât repugu mɛn pyɛ de yey mɛn ya simo. Ba tow ɛn mwa na bewal, ba mɔbɔs hɛn, ko ba wey na yɛn pyɛt.
6E ji majêy lɔ Da Vwel e gbɔng repomô Shushan zɔng BeYuda ba wey na bemat naga betungun (500). 7Yɛn a to mɔbɔs ɛ nèy Haman Hamedata, wò repugû BeYuda, kuru. Nɛ̀ a Parshandata, na Dalfɔn, na Aspata, 8na Porata, na Adaliya, na Aridata, 9na Parmashta, na Arisai, na Aridai tanga Vaizata. 10Ko yɛn a ka jut pyɛ̂ bemât repugu mɛn cak wɛt.
11Ba ha a Da Vwel o nepyak bemat de ba mɔbɔs e ji gbɔng repomô Shushan tuk hane mo. 12Ko a ha na Ɛsta, a ye, “E ji gbɔng repomô Shushan zɔng BeYuda ba ga wey na bemat naga betungun tanga nèy Haman kuru. Ko sɛ̌ ba wey na bemat o ala e bwang bebak vwel o ɛ! Ko a remo, e wôn sɛ́ de hwô to ra ɛ? Ba rɔda nɔng o. Hwô simo sɛ́ ɛ? Bê ra a hwo yɛ.”
13Ko Ɛsta a toyo a yɛ, a ye, “À darwey, ka sede a jam a hwo, tik na hwo nɔ̂ng BeYuda vê Shushan reto, na be to ba ra nahwol pyɛ de ba simo a yɛn, be ra yunung. Ko tik na be ló bavîn nèy Haman nane kuru e ra sesêk cɔ́gɔt arɔng.” 14Da Vwel kwong a nɔng nu, be ra ano. Ba tɛ̀ redu e gbɔng repomô Shushan, ko ba ló bavîn nèy Haman nane kuru e ra cɔ́gɔt. 15BeYuda vê Shushan ba to tula hɛn e tûk kuru na hɛ naas hê pwɛ̂l Adar, ko ba mɔbɔs bemat naga betat (300), ko yɛn a ka jut pyɛ mɛn cak wɛt.
16BeYuda de ba sè e bwang bebak bavwêl Da Vwel ba tula hɛn arɔng, na be dul bato mɛn. Yɛn a wey na bemat gu kuru bataama na vɛ batungun (75,000), ko yɛn a ka jut pyɛ mɛn cak wɛt. Ano yɛn a pɔnglɔ yi na bemât repugu mɛn. 17Ba ra ano e tûk kuru na hɛ tat hê pwɛ̂l Adar. Ko tuk hê kuru na hɛ naas, yɛn a pɔng, ko yɛn a tɛ̀ hɛ, he tɛ́ ɛ tûk nzem rê pyɛ́ na jɔgɔ̂ yey pyɛng.
18-19Pyɛ ma yemo de ya tɛ̀, BeYuda de ba sangal e nebapomo nesɛl tanga e nehey, be tɛ̀ tûk kuru na hɛ naas hê pwɛ̂l Adar he sè tûk nzem rê pyɛ́ na jɔgɔ̂ yey pyɛng, ko e tuk o be tomsal a bemɛn nenɔrɔ̂ pyɛ̂ cwey o arɔng. Ko BeYuda vê gbɔng repomô Shushan ba ga tula hɛn e negasî pwɛ̂l kuru na nɛ̀ netat tanga nɛ̀ nenaas, ba dul bato mɛn, ko e tuk hê kuru na hɛ tungun, yɛn a pɔng, ko yɛn a tɛ̀ hɛ, he tɛ́ ɛ tûk nzem rê pyɛ́ na jɔgɔ̂ yey pyɛng.
Nzem Purim
20Mɔrdɛkai a tɛ̀, be jɛk pyɛ́ yane mwa, ko a tomo na yɛ̄ e bwok-rwang vɔk na BeYuda e yɛnɛ̂ vwêl mwa hê Da Vwel Ahasɛrus, hê bagat na hê yikyik. 21E ji mo, a nɔng ɛn nu, be tɛ̀ tuk hê kuru na hɛ naas tanga hê kuru na hɛ tungun nè pwɛ̂l Adar ne tɛ́ ɛn negasî nzem kahɛ shey. 22Negasi ma nane de BeYuda ba sɛ̀ pɔnglɔ yi na bemât repugu mɛn. Pwɛl a gwane arɔng de lashê yey mɛn ha tɛ́ ɛ yey pyɛng, sesin mɛn sa tɛ́ ɛ lwɛlɛ̂ yey pyɛng. A jɛk a yɛn, na yɛn a gyenges negasi mo ne sè negasî nzem rê pyɛ́ na jɔgɔ̂ yey pyɛng, na be to tomsal a bemɛn na nenɔrɔ̂ pyɛ̂ cwey, ko be nɔngɔ̂s bepɛng nenɔrɔ arɔng. 23Ano kwong, BeYuda ba ra tyɛng pyɛ de Mɔrdɛkai a kana jɛk a yɛn. Ba re nuyel na ragas nzem de yɛn a kana susu mo kahɛ shey.
24Ba yi mɛ, yaga Haman Hamedata wò cang Agak, mwât repugû mwa BeYuda, à kana yong gwông nengyas, na a wey na BeYuda mwa. Yaga ano, a ra purim — wɔgɔ, a masa sesek yaga na a bin sɛ̀ tuk de bê wey na yɛn. 25Ko jeng de Da Vwel a wok hâ nengyas o, a hwo nɔng redu e jɛk wɔgɔ, nengyas de Haman a yong e ra BeYuda ne to ɛ e rato mɛ. Ko ba ló ɛn, yɛ tanga nèy mɛ, e ra sesek cɔ́gɔt. 26Yaga ano, ba vo a negasi nane rezâ Purim, yi na retîn ha rane, “purim.”
Yaga kayɛ pyɛ de Mɔrdɛkai a jɛk e ji bwok-rwang o tanga pyɛ́ de ya ga té na yɛn, 27BeYuda mo ba di a jam, ko a sé a yɛn gbing-gbing, na yɛn tanga yére mɛn, na mwa vemo de bê tɛ́ ɛn BeYuda arɔng, be gyenges negasi neba nane kahɛ shey, tyɛng e gwong de ba jɛk, tyɛng e jeng o arɔng. 28Ba tɛ̀, BeYuda e kahɛ lɔ wɔ̀ sɛ̀ mɛ nezamang mɛn, e kahɛ vwêl gbɔng gwɔ̀m, na e karɛ repomo be bare na be to gyenges negasi mo. Gbing-gbing BeYuda be kwon ye bam a nepɔlɔ̂ Nzem Purim nemo e nuyel wɛt.
29E bama mo, Hwārwey Ɛsta, hwông Abihail, a to jɛk na mwa retô negwɔm mɛ bwok-rwang hwak e ra rehâ Nzem Purim, na a to gwɛ̌ a bwok-rwang de Mɔrdɛkai a ga kana jɛk gap. Yɛn a tɛ̀ vwɔ tanga Mɔrdɛkai. 30Ba tomo na bwok-rwang o vɔk na mwa BeYuda de ba sé sangal e bavwêl begbɔng begwɔ̀m naga kuru baba na vɛ bataama vê mwa yɛnɛ̂ vwêl Da Vwel Ahasɛrus. E ji mo, ba jɛk ɛ rehâ sangâl netyang tanga yêy dyɛngɛ. 31Ba to nɔ̂ng BeYuda nu, yaga na yɛn tanga yére mɛn be gyenges negasî Purim nemo tyɛng e jeng nɛ̀, sede remo de Mɔrdɛkai, WoYuda, tanga Hwārwey Ɛsta ba nɔng ɛn nu e ra nɛ̀. Be gyenges nɛ arɔng sede remo de yɛn pyɛ mɛn ba tɛ̀ a bato mɛn ɛ tanga yére mɛn jeng tik rê pyɛ́ tanga jeng sesin. 32Redu de Ɛsta a tɛ̀, ra nɔ̂ng badu Nzem Purim reto, ko ba to jɛk rɛ e ji bwok-basa, na be bare na rɛ.