Gbɔng devwes
1E bama mo, hwak e ji betom-lagwi betaama de ba vɔk neshǐ netaama mo a vey, ko a yang me, “Vey na me dura a hwo gwong de ba rɔda tabak mɛ̀ gbɔng devwes, de a sé e tô gbɔng repomo de ba lɔk rɛ bagat na nerɔt pyak. 2Begbɔng begwɔ̀m jey ba ga ragas nejwang na yɛ. Mwa bemât jey arɔng ba ga ra nejwang na yɛ na cilis, sede bemat de ba ga feng nshî anap.”
3Gabik Dagwi ha sɛ̀ reto e ra me, ko tom-lagwi o a jut me vɔk e hey. E hwomo, ma di hwā hwak de a sé sangal e ra gwongyama gwoswinang o zoyong. Bá kana jɛk baza de ba lashe rezâ Dagwi e ra rebêk gwɛ mwa. Gwongyama mo gwa vɔk bato bataama na ngɛngɛ kuru (10). 4Hwā mo a tɔrɔ hɛ na berugû dyām pyak de ba sé zwey, ko behak ba senge zoyong. A to tɔrɔ hɛ na pyɛ̂ dyam shinang, na cak de ba yong na dyéngere ryat sizɔng, na cak yê beta berat sedesi. A vɔk e vwɔ mɛ keshi kehak de ba yong na dyam shinang, ko ba sila kɛ na pyɛ́ de ya sé byɛm-byɛm tanga pyɛ́ de ya sé gbiridik, de ya yi e ragâs nejwang mɛ mo. 5Bá kana jɛk e retili mɛ reza rehak de cap-hâ rɛ ya sé e lɛrɛ wɔgɔ, “Gbɔng Babilɔn, nêng bedebeves na wo kayɛ pyɛ de ya sé byɛm-byɛm e jey.” 6Ko ma di, hwā mo a ga feng na nemî bemât Dagwi, a ga to feng na nemî bemat de ba ga mɔbɔs, yaga yɛn a nɔng nuha e ra Yɛsu.
Jeng de ma di hwā mo, ma langat me sizɔng. 7Ko tom-lagwi o a yang me, “Yaga sɛ́ de hwó langat hwo arɛt? Tik na me ha a hwo cap-há de ya sé e lɛrɛ e ra hwā mó tanga e ra gwongyama de e lagsa gwɛ, de gwa vɔk bato bataama tanga ngɛngɛ kuru. 8Gwongyama de hwá bɛrɛng o gwa kana sè na neken a raane, ko gwa to sé gwokwen a remo wɛt. Gwa vey bagat wɔ̀ nusu yi e revɔng de ra vɔk yɛnɛ wɛt, ko gwô wɔ e kwɔn de bê wey na gwɛ. Bemât jey de yimo yi e susû jey, ba ga jɛk ɛn wɛt e ji bwok-basa de be jɛkɛs ɛ̀ bazâ vemo de ba vɔk neken, mwa hɛn yɛn a rɔda langat hɛn jeng de yɛn ê di gwongyama mo. Yaga gwa kana sè na neken a raane, gwa to sé gwokwen a remo wɛt, ko gwa rɔda ba toyo.
9“E jeng a yemo de ya sé tyɛng na bemat be vɔk tɔ́k na netsitsɛng e ra pyɛ́ yemo. Bato bataama mo ba sé e tô berahwol betaama de hwā mo a sé sangal e ra vɛ. Ba to sé e tô begbɔng begwɔ̀m betaama arɔng. 10Ba ga paa betungun e ji vɛ yi e negwɔm mɛn, gwining a rɔngɔl e ji nɛ, ko gwining o a rɔngɔl nà vey e ngyen. Ko jeng de a rɔda vey, a sé gbing-gbing na a re negwɔm yaga jeng tyɔng zɔng. 11Gwongyama de gwa kana sè na neken a raane, ko gwa to sé gwokwen a remo wɛt, e gwɛ de gwa sé gbɔng gwɔ̀m wo rwit. Gwa sé e ji begbɔng begwɔ̀m betaama vane, ko gwô wɔ e kwɔn de bê wey na gwɛ.
12“Ngɛngɛ kuru de hwá di ba sé e tô begbɔng begwɔ̀m kuru de ba ga hwo re negwɔm e ngyen wɛt. Ko ba rɔda nɔng ɛn reto na yɛn a re negwɔm tanga gwongyama mo yaga dyam gwi jining zɔng. 13Mwa yɛn kuru mo ba vɔk báre mɛn yerê hining o, ko yɛn ê jut reto mɛn na negwɔm mɛn, be nɔ̂ng gwongyama mo. 14Yɛn a rɔda tó como na Ketyimit. Ko Ketyimit o tanga bemât kɛ de ka ga yila hɛn, ko ka to kasa hɛn, vemo de be raa kɛ na yey mɛn mwa ka rɔda re ɛn, yaga e kɛ de ka sé Darwêy bedaberey mwa tanga Gbɔng Gwɔ̀m begbɔng begwɔ̀m mwa.”
15Ko tom-lagwi o a to yang me, “Hwà ga di mwa nshi nane de devwes e sangsal e vwarâ nɛ. Nshi mo na sé e tô bagyɛng bemat, na yére bemat jey, na yére bemasi, tanga bemât balem detidetu. 16Ko ngɛngɛ kuru de hwá di tanga gwongyama mo ba rɔda bɛrɛng devwes o ves tyɔng wɛt. Yɛn a rɔda hashe kayɛ pyɛ de a vɔk na be tik ɛ warap. Yɛn a rɔda re banamâ rebek mɛ, ko bê dak ɛ̀ kya e ra yɛ. 17Yaga Dagwi a tɛ̀ e ji neyey mɛn, na yɛn a ra pyɛ de yɛ à ga kana yong gyam. Bê ra ano na báre mɛn hining, na be jut reto mɛn rê rê negwɔm, yaga na be nɔ̂ng gwongyama mo rɛ vɔk e jeng de neha de Dagwi a ha nà sila.
18“Hwā de hwá di mo a sé e tô gbɔng repomo de ré re negwɔm e ra begbɔng begwɔ̀m jey.”