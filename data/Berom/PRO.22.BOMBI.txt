1Kasâ reza rerat ra dal sɛ̌ yas pyak,
ko nemi nepɛng na dal dyam pyɛng kɛ dyam shinang.
2Darwey na pwɛng be man,
ko e Dagwi Darwey de a yong ɛn mwa.
3Mwât nehywɛ e di galumla ko a lɛrɛ tó mɛ,
ko vê dunus be rimi hɛn ko be sɔ reyɔm.
4Pyɔlɔ yaga dyɛ̂ng to na bengyip Dagwi Darwey,
ya sè yas, na nerey tanga neken.
5Serogo na segun ba sé e gwông mwât kwɛlɛng,
mwat de e gyeng to mɛ e sè yikyik na yɛ̄.
6Masa a hwey gwong de ê raa,
ko jeng de a kwop ê ye bam a gwɛ wɛt.
7Darwey e re negwɔm e ra pwɛng,
ko mwât hwɔpɔ a sé sam womo de a hwɔp ɛ.
8Mwat de a tus neves ê yɛt bwâl rezot,
ko gwelê shom mɛ gwô radɛ.
9Mwat de a vɔk yêy toshô reyɔm bê tɛ̀ a yɛ nerat,
yaga e gas pyɛ́ mɛ na bepɛng.
10Pat mwât byɛs, ko yol yê tala hɛ,
cuna na dusa bê sè wɛt.
11Wo simô yêy haalal na wo neha nerat,
gbɔng gwɔ̀m ê sè sā mɛ.
12Bayîs Darwey be gyeng womo de a vɔk tɔ́k,
ko e basak neha mwât kwɛlɛng.
13Riri e ye, “Gukum wa sé e majey,
wô wey na me e gwong!”
14Nû jwâng hwā ha sé vɔng ciwil,
womo de Dagwi Darwey e wok shom me ê gaba e hɛ.
15Netɔn na sé e yêy hwey,
ko tabak na gwele hé ro nɛ yikyik yi na hɛ.
16Mwat de e ták a bepɛng na a gwɛ mɛ yas mɛ,
kɛ e nɔngɔ̂s bedaberey nerey, ê ba tɛ́ ɛ pwɛng.
Neha netsitsɛng kuru batat
(C.Neha 22:17—24:34)
17Wet betong mō, na hwo wok neha vê netsitsɛng,
ko hwo tɛ̀ yey mō na basa hom,
18yê sè a hwo yey pyɛng sede hwà gyeng yɛ̄,
sede mwa yɛ ya sé e nu mō.
19Na gap mō he bin sè e ra Dagwi Darwey,
ma ga tɛ̀ hwo tɔk nɛ yunung, ey, ka hwo mwa.
20Ma ga jɛ́k a hwo neha kuru batat nerey o,
nè gyong na tɔ́k,
21nê dura a hwo pyɛ de ya sé tyɛng, na tsak o,
hwo bin nɔng tsak hanat na vemo de ba tomo hwo.
Hâ hê mɛsɛng
22Hwo kwon sey ɛ pyɛ pwɛng, yaga a sé mwat pwɛng,
kɛ hwo midra vemo de vit a hɛn na sɛlɛ,
23yaga Dagwi Darwey ê tumal a yɛn,
ko ê ye mak a vemo de ba ye mak a bepɛng.
Ha hê ba
24Hwo ra nesa na mwat de a vɔk shom ziri,
kɛ hwo kyè na mwât yey pep wɛt,
25yaga hwô kwon masa negwɔn mɛn,
na hwo hanas to mo e ji soro.
Ha hê tat
26Hwo kwon sè gwining e ji vane de be vos nu wɛt,
vê tumal a bemât hwɔpɔs.
27Ka sede hwà vɔk pyɛ tala wɛt,
bê sey ɛ gwât dyɛngɛ mō.
Ha hê naas
28Hwo kwon sek tô cap hê raane wɛt,
de bedabeda bá tɛ̀.
Ha hê tungun
29Hwó bɛrɛng mwât sekwɛl e fwom mɛ re?
Ê ra fwôm begbɔng begwɔ̀m,
ê ra fwôm bepɛng wɛt.