Gabâ Yɛrusalɛm
1E pwɛl gwo kuru gwo shey he shanetat de Zɛdɛkiya á se gbɔng gwɔ̀m Yuda, Gbɔng Gwɔ̀m Nɛbukadnɛzar wo Babilɔn a vey na bemat como me mwa ko a hwo Yɛrusalɛm na como. 2E tuk he shanetat he pwɛl gwo naas gwo shey he kuru na hɛ hining de Zɛdɛkiya á sè gbɔng gwɔ̀m, bá gangas jwa-pomo Yɛrusalɛm o.
3Jeng de ba re Yɛrusalɛm, mwa begwɔ̀m gbɔng gwɔ̀m Babilɔn ba vey ko ba sangal e Ruhup Tē. Begwɔ̀m o vɛ à Nergal Sarezer, na Sangar Nebo, na Sarsekim dâ bemat fwom lɔ gwɔ̀m, tanga hwak de bá tang ɛ a Nergal Sarezer, dâ bemat tɔk netangacɛn, na mwa bwang begbɔng bemat como.
4Jeng de Gbɔng Gwɔ̀m Zɛdɛkiya na mwa bemat como mɛ ba di pyɛ de ya sé té, yɛn a simo be hywit ɛn yi e gbɔng repomo mo naturuk. Yɛn a hwo nusu e gwong bwi lɔ gwɔ̀m, ba kwey gwong ruhup de gwa wuna bejwâ-pomo beba na yɛn a hywit ɛn e bak Nɛk Yɔrdan. 5Ko bemat como Babilɔn ba ro ɛn, ba vo Zɛdɛkiya e tyɛl bagat na Yeriko. Ko yɛn a jut ɛ vɔk na Gbɔng Gwɔ̀m Nɛbukadnɛzar, de á sè e gbɔng repomo Ribla e yɛnɛ sevwel Hamat, ko Nɛbukadnɛzar a yɛrɛ a yɛ shɔt e hwomo. 6A mɔrɔ nèy bewen Zɛdɛkiya e Ribla e bayis da mɛn, ko a tɛ̀ be mɔbɔs begbɔng bemat fwom Yuda arɔng. 7Ano arɔng, a tɛ̀ be paa yéneng bayis Zɛdɛkiya, be tɛ̀ a yɛ ngyang, ko be kyè na yɛ vɔk e Babilɔn. 8E jeng o arɔng BeBabilɔn ba dak kya e lɔ gwɔ̀m, na e nelɔ bemat, ko ba gangas jwa-pomo Yɛrusalɛm. 9E yɛnɛ mo Nebuzaradan, gwɔ̀m bemat gyeng lɔ gwɔ̀m a hashe bwang bemat de ba tɛt ɛ e gbɔng repomo mo sede bemat ngyang, mwa na vemo de ba ga kana tele wɔ̀ sɛ ɛ. 10A hala behak e ji bepɛng e sevwel Yuda mo, yɛn vemo de ba vɔk pyɛ nedanelɔ cak wɛt, ko a nɔng ɛn bě anap na hiri.
Nɛbukadnɛzar a bɛrɛng Yirmiya naka
11Ko Gbɔng Gwɔ̀m Nɛbukadnɛzar a nɔ̂ng Nebuzaradan, gwɔ̀m bemat gyeng lɔ gwɔ̀m nu na a nɔng redu remo ngan, 12“Ci wɔ jama hin Yirmiya na yin a bɛrɛng hɛ naka. Yin kwon mǎ hɛ wɛt, ko ra in a yɛ kayɛ pyɛ de e simo.” 13Ano Nebuzaradan na begwɔ̀m Nebushazban, dâ bemat fwom lɔ gwɔ̀m, na Nergal Sarezer, dâ bemat tɔk netangacɛn, na mwa bwang begbɔng bemat fwom gbɔng gwɔ̀m Babilɔn, 14ba tɛ̀ be vey na Yirmiya yi e lala lɔ gwɔ̀m. Ba tik ɛ e vwɔ Gedaliya Ahikam Shafan na a kyè na yɛ tyang vɔk e lɔ mɛ, na a bɛrɛng hɛ naka. Yi ano, Yirmiya a sangal tyang e tē bemat o.
Sɛ̂t yey Ɛbɛd-mɛlɛk
15Jeng de Yirmiya a sè rɔngɔl e ngyang e lala lɔ gwɔ̀m, Dagwi Darwey a ha a yɛ, 16a ha a Ɛbɛd-mɛlɛk wo Etiyopya wɔgɔ: “Dagwi Darwey, Da Jey Mwa, Dagwi Israyɛl a ye, ‘Tyɛng sede remo de ma ye mê ra, ma sé kyè wɔ vey a gbɔng repomo remo na gawey, ko nedanerey wɛt. Ko jeng de pyɛ́ yemo yê té, hwô ba se e hwomo na hwo di yɛ. 17Ko me, Dagwi Darwey, mê gyep o, ko bê nára hwo wɛt e vɔ bemat de hwà vɔk bengyip mɛn. 18Mê tik o tyang, ko bê mɔrɔ hwo wɛt. Hwô hywit o kwen yaga hwà ga tɛ̀ gap mo e ra me. Me Dagwi Darwey ma ha ano.’ ”