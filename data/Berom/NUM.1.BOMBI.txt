Barâ BeIsrayɛl hê yel
1E tuk susu mo e ji pwɛ̂l gwo neba, e shey hê neba e bama de BeIsrayɛl ba ga kana nusu yi e Misra, Dagwi Darwey a ha na Mose e bûk sangâl Dagwi e hêy Sinai, a ye, 2-3“Hwo na Aharon yin bara mwa nepyak yére BeIsrayɛl nelɔ mo nelɔ mo na rùhup o rùhup o. Yin a rɔda jɛk bazâ kawɛ rwas, yi e mwat de a ga wul neshey kuru baba vɔk e rak o, vemo de ba ga vey tô como. Jɛk in vɛ zamang o zamang o. 4Jut in dalɔ̂ lɔ hining yi e ji kayɛ yere, na yɛn a sɛlɛ hin na fwom o.
5-15“Bazâ bemat de bê sɛlɛ hin a vemo ngan:
yi e yerê Rubɛn: Ɛlizur, hwêy Shɛdɛyur
yi e yerê Simɛyɔn: Shɛlumiyɛl, hwêy Zurishadai
yi e yerê Yuda: Nashon, hwêy Aminadap
yi e yerê Isakar: Nɛtanɛl, hwêy Zuwar
yi e yerê Zɛbulun: Ɛliyap, hwêy Hɛlɔn
yi e yére bya yê Yɔsɛf:
yaga Ɛfrayim: Ɛlishama, hwêy Amihut
yaga Manase: Gamalyel, hwêy Pɛdazur
yi e yerê Bɛnyamin: Abidan, hwêy Gidɛyɔni
yi e yerê Dan: Ahiyɛzɛr, hwêy Amishadai
yi e yerê Ashɛr: Pagiyɛl, hwêy Ɔkran
yi e yerê Gat: Ɛliyasaf, hwêy Dɛyuwɛl
yi e yerê Naftali: Ahira, hwêy Ɛnan.”
16Vemo vɛ à bedalɔ nelɔ de regyɛng BeIsrayɛl ra kasa hɛn, na be sè bemât nuyêl yére mɛn. 17-18Ano kwong, Mose na Aharon ba yila mwa BeIsrayɛl e dem hining, ko yɛn tanga bemât nuyel o mwa ba jɛk bazâ beras vivining de ba ga wul neshey kuru baba vɔk e rak o nelɔ mo nelɔ mo na rùhup o rùhup o. Yɛn a ra ano tuk hê yel e ji pwɛl gwo neba, 19e hêy Sinai tyɛng na pyɛ de Dagwi Darwey a nɔ̂ng Mose redu. 20-45Nepyak beras de ba ga wul neshey kuru baba vɔk e rak o, vemo de ba ga vey tô como, ba jɛk baza mɛn vivining nelɔ mo nelɔ mo na rùhup o rùhup o. Ba susu jɛ̂k baza mo na yerê Rubɛn, yɛ hwey kinât Yakɔp. Nepyak baza mo de ba tyɛngrɛ a nemo ngan:
Yi e yerê Rubɛn ba sɛ̀ nepyak bemat de na wul gu kuru banaas na vɛ batyiimin na naga betungun (46,500).
Yi e yerê Simɛyɔn ba sɛ̀ nepyak bemat de na wul gu kuru batungun na vɛ shabatat na naga betat (59,300).
Yi e yerê Gat ba sɛ̀ nepyak bemat de na wul gu kuru banaas na vɛ batungun na naga betyiimin na kuru batungun (45,650).
Yi e yerê Yuda ba sɛ̀ nepyak bemat de na wul gu kuru bataama na vɛ banaas na naga betyiimin (74,600).
Yi e yerê Isakar ba sɛ̀ nepyak bemat de na wul gu kuru batungun na vɛ banaas na naga benaas (54,400).
Yi e yerê Zɛbulun ba sɛ̀ nepyak bemat de na wul gu kuru batungun na vɛ bataama na naga benaas (57,400).
Yi e yére bya yê Yɔsɛf:
yaga Ɛfrayim, ba sɛ̀ nepyak bemat de na wul gu kuru banaas na naga betungun (40,500),
yaga Manase, ba sɛ̀ nepyak bemat de na wul gu kuru batat na vɛ baba na naga beba (32,200).
Yi e yerê Bɛnyamin ba sɛ̀ nepyak bemat de na wul gu kuru batat na vɛ batungun na naga benaas (35,400).
Yi e yerê Dan ba sɛ̀ nepyak bemat de na wul gu kuru batyiimin na vɛ baba na naga betaama (62,700).
Yi e yerê Ashɛr ba sɛ̀ nepyak bemat de na wul gu kuru banaas na gu rining na naga betungun (41,500).
Yi e yerê Naftali, ba sɛ̀ nepyak bemat de na wul gu kuru batungun na vɛ batat na naga benaas (53,400).
46Nepyak bemat de ba bara na sé gu naga batyiimin na vɛ batat na naga betungun na kuru batungun (603,550).
47Ko e ji bemat de ba bara mo, ba tɛ̀ yerê Levi e ji mo wɛt. 48Yaga Dagwi Darwey a kana yâng Mose, 49“Jeng de hwà rɔda bara BeIsrayɛl de ba ga vey tô como, hwo kwon tɛ̀ yerê Levi e ji mo wɛt, ko hwo tɛ̀ ɛn e ji barâ bwâng BeIsrayɛl arɔng wɛt. 50Ko tik BeLevi, na yɛn a bɛrɛng bûk sangal hom tanga mwa nedôk pyɛ́ de ya sé e ji gwɛ, na yɛn a yong gwɛ, na yɛn a hashe gwɛ tanga mwa pyɛ́ de ya sé e ji mo e jeng kwɛngɛl; ko jeng de yɛn a sé sangal e kwɔ̂n ye ngyɔk mɛn, tik na yɛn a tɛsɛ buk mɛn, na be rɔnɔ mɛ gwɛ. 51Kayɛ jeng de regyɛng BeIsrayɛl rê sogo, ko BeLevi ba rɔda viri buk o, ko kayɛ jeng de ba rɔda to yong buk o, BeLevi yɛn vɛ de bê ra fwom o e kahɛ kwɔn de yin ê sangal ɛ̀. Ka sede mwat hwak de a sé WoLevi wɛt a vey bagat na buk o, ko bê mɔrɔ hɛ. 52Bwâng BeIsrayɛl mwa yɛn ê tɛsɛ buk mɛn regyɛng o regyɛng o, kawɛ mwat ê sangal e gbɔng regyɛng mɛ e nɛ̂n tuta mɛ. 53Ko BeLevi yɛn a rɔda tɛsɛ buk mɛn, na be rɔnɔ mɛ̀ bûk sangal hom, na be dul gwɛ, yaga na mwat hwak a kwon vey bagat na gwɛ wɛt, na a tɛ̀ shom hom ye vey e ra mwa BeIsrayɛl wɛt.” 54Ko BeIsrayɛl ba ra pyɛ́ mwa tyɛng na redu de Dagwi Darwey a nɔ̂ng Mose.