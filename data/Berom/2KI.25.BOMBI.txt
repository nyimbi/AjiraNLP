Nɛbukadnɛzar a rɔnɔ Yɛrusalɛm
(2Neha 36:17-19; Yirm 52:3-11)
1E shey hê shanetat hê negwɔm Zɛdɛkiya, gbɔng gwɔ̀m Babilɔnya, Nɛbukadnɛzar a tula bemât como mɛ mwa. E pɔlɔ pwɛl hê kuru e pwɛl gwo kuru, a vey hwo e ra Yɛrusalɛm. Ba rɔnɔ gbɔng repomo mo ko ba lɔkɔs nekwɔn kweres wɔ tut e ra jwâ-pomo mo.
2-3Bamâ shey hining na bit o, pyɛ̂ re e Yɛrusalɛm ya ga tala hɛ. Ko e pwɛl gwo naas e pɔlɔ hê shatat, 4bemât comô Babilɔnya ba kulu jwâ-pomo, ba yel e ji gbɔng repomo mo. E ji turuk hane mo, Gbɔng Gwɔ̀m Zɛdɛkiya tanga bemât como mɛ ba tele, ba nu ɛn e rwi de gwa sé e tê bejwâ-pomo beba bagat na bwî lɔ gwɔ̀m, mwa ano de bemât comô Babilɔnya ba ga rɔnɔ Yɛrusalɛm. Yɛn a tele wɔ e gwong vɔk e Nɛk Yɔrdan. 5BeBabilɔn ba raa hɛn, ba vo gbɔng gwɔ̀m e Tyɛ̂l Yeriko. Ko bemât como mɛ ba shara hɛn kpɛɛ.
6Ba kyè na Zɛdɛkiya vɔk na Nɛbukadnɛzar e Ribla. Ba ra a yɛ shɔt e hwomo, ba sɛ̀ ɛ na renɛn. 7Ba mɔbɔs nèy mɛ bewen o e hwomo e bayis mɛ. Ba to paa a yɛ bayis arɔng, ba rɔgɔs hɛ na ngyang yê dyam pama, ko ba kyè mɛ vɔk e gbɔng repomô Babilɔn.
BeBabilɔn ba re Yɛrusalɛm — Hashe hê neba vɔk e de sesam
(2Neha 36:20-21; Yirm 39:8-10; 52:12-30)
8E shey hê kuru na he shatat hê negwɔm Nɛbukadnɛzar, e pɔlɔ pwɛl hê taama e pwɛl gwo netungun, Nebuzaradan a vey pom e Yɛrusalɛm. Yɛ á sè gbɔng o wo bemât gyêng Da Vwel. 9A dak kya e Gbɔng Duk Re Fongôl Dagwi Darwey, na lɔ gwɔ̀m tanga mwa nelɔ begbɔng o e ji repomo mo, na mwa pyɛ de kya hê tɔk re. 10Ko a nɔ̂ng bemât como mɛ mwa redu, na be gangas jwa de ba rɔnɔ mɛ gbɔng repomo mo.
11E bama mo, a tɛ̀ be kyè na mwa bwang bemat de ba tɛt ɛ e ji repomo mo tanga vemo de ba kana wɛrɛn e bǔk BeBabilɔn vɔk e de sesam. 12Ko a de tɛt ɛ behak e ji bepɛng zɔng, yaga na be ra fwom e ji bě anap tanga cāp.
13Bemât comô Babilɔnya ba mɔbɔs bègbɔng bebirik ve dyam pama beba vemo de ba tɛ̀ cik e nuyel Gbɔng Duk Re Fongol, na bekyɛkyɛ̂ dyam pama kuru, mwa na gwogbɔng gwopey dyam pama de ba tang gwɛ à Gworep, yaga na be bin kyè na dyam pama yane mwa vɔk e Babilɔnya. 14Ba hashe mwa pyɛ̂ dyam pama yemo de ba ra mɛ fwom e ji duk rê fongol, ba wuna ɛ na mwa berwey, na becebut, na pyɛ̂ rimî kyâ kywa-kya tanga begance. 15Ba to hashe pyɛ̂ mwa de ba yong na dyam shinang na dyam pyɛng, ba wuna ɛ na bapêy cilâ kya tanga bèkɛt sɛ̂t nemi.
16Nètey dyam pama de ba kaba yi e bègbɔng bebirik beba mo, na gwogbɔng gwopey o tanga bekyɛkyɛ mo, vemo de Sɔlɔmɔn a kana yong yaga duk rê fongôl Dagwi Darwey na dal gâp mara. 17Nelîs kagwɛ gwobirik o na wul mita shabetat. Kagwɛ mo gwa vɔk bong dyam pama de nelîs wɛ na se mita gwining na bit o. Ba tɔrɔ nû kawɛ bong o na bewɔ́rɔ dyam pama de ba sɔksɔl ɛ tanga nèy cɔ́gɔt pomigiranet ne dyam pama arɔng.
18Nebuzaradan gbɔng o wo bemât gyeng Da Vwel a tɛ̀ be vo Seraya, darwêy bepiris, na Tsefanya, mwat swɛl o, tanga bepiris betat de ba gyenges rwi duk rê fongol o. 19A tɛ̀ be to vo mwât nuyel bemât como hwak, na bemat de be vos a gbɔng gwɔ̀m badu betungun, tanga mwât fwom de a tulsa bemat vɔk e de como. Ba to vo bemat behak kuru batyiimin vemo de ba rɔngɔl e Yɛrusalɛm. 20-21Nebuzaradan a kyè na yɛn mwa vɔk na Da vwel Babilɔnya de á sè e Ribla, e bak vwêl Hamat. Ko Nɛbukadnɛzar a tɛ̀, be mɔbɔs hɛn e hwomo.
Ano de ba hashe BeYuda yi e vwel mɛn.
Gedaliya a tɛ́ ɛ gwɔmna vwêl Yuda
22Nɛbukadnɛzar a tɛ̀ Gedaliya Ahikam Shafan a bɛrɛng kebwang bemat de ka tɛt ɛ e vwêl Yuda na sangal. 23Jeng de bemât nuyêl como vemo de ba sɛ̀ be vos ɛn wɛt ba wok, Gedaliya a ga tɛ́ ɛ gwɔmna mɛn, ba wɔ man na yɛ e Mizpa tanga bemât como mɛn. Bemât nuyel o vɛ a Ishmayɛl Netaniya, na Yohanan Kareya, na Seraya Tanhumat yi e Netofa tanga Yaazaniya yi e Maaka.
24Gedaliya a yang ɛn mwa, “Yin kwon wok bengyip BeBabilɔn wɛt. Sangal hin e ji vwel o na yin raa pyɛ de Da vwel Babilɔn a ha. Ma sira me, kayɛ pyɛ yê sè gyat.”
25E shey hane mo e pwɛl gwo netaama, Ishmayɛl Netaniya Ɛlishama de á sè yi e lɔ gwɔ̀m Yuda a vey tanga bemat kuru e Mizpa. Ba vɛ̌ mɔrɔ Gedaliya tanga BeYuda na BeBabilɔn de ba sé tanga yɛ. 26Bemât mwa yi e begbɔng o vɔk e bepɛng ba hala Mizpa tanga bemât nuyel como. Ba wɛrɛn e vwêl Misra, yaga yɛn a wok bengyip pyɛ de BeBabilɔn ba rɔda ra a yɛn.
Ba hala Gbɔng Gwɔ̀m Yɛhɔyacin yi e ngyang
(Yirm 52:31-34)
27Gbɔng gwɔ̀m Yuda, Yɛhɔyacin a kana sè e rɔgɔs e duk ngyang e gbɔng repomô Babilɔn neshey kuru batat na nɛ netaama (37). E bama mo Ɛvil-Mɛrɔdak a tɛ́ ɛ Da vwel Babilɔnya, ko e shêy mɛsɛng hê negwɔm mɛ e tuk hê kuru baba na hɛ taama e pwɛl gwo kuru na vɛ ba, a pat Yɛhɔyacin yi e duk ngyang o. 28Ɛvil-Mɛrɔdak a ra a yɛ pyɛ ryat, ko a nɔng ɛ nerey de na dal ne kawɛ gwɔ̀m de ba vey mɛ e Babilɔn arɔng. 29Ba simo a Yɛhɔyacin a pat berugû duk ngyang na a tɛsɛ bemɛ, na a to re pyɛ́ tanga Da Vwel o vɔk e yɛnɛ̂ neken mɛ. 30Da Vwel o a tɛ̀, be nɔngɔs Yɛhɔyacin pyɛ́ de ya jam ye kahɛ tuk, mwa jeng de á sè kwen.