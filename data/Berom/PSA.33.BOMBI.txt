Be somo Dagwi de a yong jey na lagwi
1À yin de yin e gyeng hâ Dagwi Darwey, ra in biibi, yaga pyɛ́ de a ga ra!
Somo hin hɛ mwa yin de neyey min na sé yɛt!
2Dak in yōm shǐ, na yin feng a Dagwi Darwey,
ra in a yɛ lwɛlɛ na yōm.
3Rá in a yɛ lwɛlɛ pwas,
dak in yōm o na nzem, rɔgɔm hin lwɛlɛ, rá in biibi!
4Rehâ Dagwi Darwey ra sé tsak o,
be tɔk tɛ̀ gap e ra mwa pyɛ́ de e ra.
5Dagwi Darwey e simo bemat de be ra pyɛ́ cik, de be gas a bemat shɔt e tē.
E tɛ̀ yey na pyɛ de ya sé cik, na gâs shɔt e tē.
E tɛ̀ yey na kawɛ mwat e jey mwa.
6A yong lagwi,
na bwâng pyɛ́ de ya sé e ji mo yi na hanat zɔng.
7A tula nshî gworep e dem hining,
a bang nɛ e ji begban.
8Tik bemât jey mwa be sap Dagwi Darwey,
be wok bengyip mɛ!
9A hanat zɔng, ko jey ya pere hwo,
a nɔng nu, ko kayɛ pyɛ ya pere tɛ́ ɛ.
10Dagwi Darwey e tɛ̀ pyɛ́ de yére bemât jey ye yong e neyey mɛn,
ye tɛ̀ to wɛt, e lashe yɛ zɔng.
11Ko pyɛ́ de yɛ pyɛ mɛ e yong, yê tɛ̀ to,
pyɛ́ de e simo râ yɛ, yê nàra vɔk e yɛnɛ̂ jey.
12Vê wɛng a bemat de Dagwi Darwey a sé Dagwi mɛn,
vê wɛng a vemo de a ga kasa, na be sè bemɛ.
13Yi e hwomo e lagwi,
Dagwi Darwey e bɛrɛng bemasi mwa.
14E bɛrɛng hɛn mwa de ba sé sangal e jey
yi e kwɔ̂n sangal mɛ.
15Yɛ e dun barê yey mɛn wɛt,
e tɔk tomong mɛn mwa de be ragas.
16E jeng como, gbɔng gwɔ̀m ê di wɛng yaga gâp bemat mɛ zɔng wɛt,
besuga bê sey neken mɛn yaga gap mɛn zɔng wɛt.
17Bedwa bê vey na wɛng wɛt,
gap mɛn mwa hê sey bemât laga vɛ wɛt.
18Ko Dagwi Darwey e gyeng vemo de be sap ɛ,
vemo de ba sɛt yey mɛn e ra nerat mɛ.
19Ê sey ɛn yi e reku,
ê gyeng neken mɛn e jeng vyong.
20À Dagwi Darwey, wot e sɛt bayis mot e ra hwo,
hwo wɛ hwó sɛlɛ hot, hwó dul ot sede ruga.
21Yey mot ya pɛngɛ na hwo,
yaga wot a tɛ̀ gap mot e ra hwo, wo jɛrɛ.
22À Dagwi Darwey, tɛ̀ yey na wot,
yaga wot e sɛt yey e ra hwo!