1Bwok-rwang gwomo yi e vwɔ̂ mwakûk ekilisiya,
Vɔk na neng-gwɔ de Dagwi a kasa, tanga nèy mō. Ma tɛ̀ yey hom na yin mwin. A sé e me de ma tɛ̀ yey na yin zɔng wɛt ko a sé e mwa vemo de ba tɔk tsak há arɔng. 2Yaga tsak há mo ha sé e neyey mot, ko ha rɔda nàra na wot nesheneshey.
3Tik na Dagwi Da tanga Yɛsu Kristi, Hwey mɛ, be dura a wot nerat mɛn, na be tosho reyɔm mot, na be tɛ̀ yey mot ye dyɛng arɔng. Pyɛ́ yemo yê sè myot, wot de wot a tɔk tsak há, de wot a tɛ̀ yey na bemót arɔng.
Tsak há na tɛ̂ yey
4Ma vɔk yey pyɛng sizɔng jeng de ma di, nèy mō nehak na sé raa gwong de gwa sé tsak o, tyɛng sede remo de Dagwi Da á nɔng ot redu. 5Ko a remo, ma sé ra won na hwo, à neng-gwɔ, tik na wot mwa wot a tɛ̀ yey na bemót. Redu de ma sé jɛk a yin e ra rɛ ra sé repas o wɛt, ko ra sé redu de bá kana nɔng ot yimo e susu mo. 6Ka sede wot a tɛ̀ yey na Dagwi, ko hemo he dura wɔgɔ, e sangal mot e jey wot e gyeng badu mɛ. Ko redu remo de yin á kana wok yimo yi e susu mo ra sé wɔgɔ, yin dopse tɛ̀ yey na bemat.
7Di in, bemât kwɛlɛ̂ng bemat pyak ba ga yel e kahɛ kwɔn e jey, ko yɛn vane mo be kyɛ́ ɛn nà simo wɔgɔ, Yɛsu Kristi á vey e jey na rebêk mwasi. Kawɛ mwat de e ra ano a sé wo kwɛlɛ̂ng bemat, a to sé wo repugû Kristi. 8Yaga ano, tē in naka, yin kwon bidɛ kayɛ pyɛ de wot a ga kana ra fwom yaga yɛ. Ko cí in, na yin a ba sɛ̀ pyɔlɔ min mwa myak.
9Kawɛ mwat de e nàra e de raà pyɛ́ de Kristi a basa wɛt, ko a gwɛ̌ pyɛ cak e ra pyɛ́ mo e wuna nesa na Dagwi wɛt. Ko kawɛ mwat de e nàra e de raà pyɛ́ de Kristi a basa e wuna nesa na Dagwi Da tanga Hwey mɛ. 10Yaga ano, ka sede mwat hwak a vey na yin, ko a ha pyɛ́ cak detu na basa de Kristi á kana basa, ko yin sey ɛ e lɔ min wɛt, yin yang ɛ show na vey mwa arɔng wɛt. 11Yaga yɛ de a yang ɛ show a ga ra gafiri na yɛ e ji râ tomong ves.
Neha ne yɛnɛ mo
12Ma vɔk pyɛ́ cak pyak de me simo me ha a yin, ko me simo na me jɛk yɛ̄ e bwok-rwang wɛt. Ko ma sɛt yey hom, ma rɔda vey di in, na wot a ra há mo bayis na bayis e negya, yaga na wot a bin vɔk yey pyɛng sizɔng mwa hot.
13Nèy neng-gwɔ de a sé gwa mō, yɛ womo de Dagwi a kasa hɛ arɔng, ne tang o show.