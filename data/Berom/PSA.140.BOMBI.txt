Won mwat de bemat beves ba hwo e ra yɛ
Lwɛlɛ̂ Davit. Gwá sè e vwɔ̂ mwât kyé na lɛlɛ
1À Dagwi Darwey, sey me yi e vê neves;
dul me yi e vê sogô nehywɛ;
2vemo de be yong begwong beves e neyey mɛn,
be cuga cōmo kahɛ tuk.
3Be lɔ̌ nenu mɛn sede begwɔ̄m,
e nenu mɛn nedɔm na sé sede ne gàbak.
4À Dagwi Darwey, dul me yi e vwɔ̂ vê neves,
dul me yi e vê sogô nehywɛ de be yong begwông gaba hom.
5Vê te how ba ga rene segun,
ba ga tɛ̀ besoro e gwong mwa.
6Ma yang Dagwi Darwey, “Hwà sé Dagwi hom,
wet betong na dâk gabɔk hom, yaga toshô reyɔm.”
7À Dagwi Darwey, Darwey hom,
gbɔng mwât sey me,
hwà dul to hom tûk como.
8À Dagwi, hwo nɔ̂ng vê neves pyɛ de be simo wɛt;
hwo tik be di wɛng e ra begwong beves de be yongos wɛt;
ka ano wɛt bê dak kaa.
9Hwo tik bemât repugu hom be di wɛng wɛt,
tɛ̀ shisa mɛn vey sɛ̀ me he to ɛ e ra yɛn.
10Tɛ̀ cilâ kya ye gabsa e ra yɛn;
tik be barak hɛn e ji kya, e bavɔng ciwil de bê to tɔk nusu wɛt.
11Tik vemo de be ha ha ves be sɛ̀ kwɔn e vwel o wɛt;
tik neves ne hwo e ra vê sogô nehywɛ!
12Ma tɔk Dagwi Darwey ê dul vemo de be tak a yɛn,
ê gas shɔt e tē yaga bepɛng.
13Mwin vemo de ba sé cik e bayis mo bê feng a hwo;
vemo de ba sé tɛk bê sangal e nuyel mo.