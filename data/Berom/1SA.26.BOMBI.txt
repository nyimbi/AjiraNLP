Davit a to sɛ̀ kwɔn gbak, ko a mɔrɔ Saul wɛt
1A vane ano, bemât Zif behak ba wɔ́ na Saul e Gibeya, ba ha a yɛ, ba ye, “Davit à wane e lɛrɛ e rahwôl Hakila, wane de wa sé e rwa batin na hêy Yuda.” 2Saul a hwo sogo ziri tanga bemât como mɛ gu batat (3,000) de a kasa yi e Israyɛl mwa, vɔk e hêy Zif, na be wɔ̀ jāma Davit. 3A wɔ̀ tɛ̀ buk mɛ e gwông rahwôl Hakila. Davit kwong á sè na sangal e hey. Jeng de a wok, Saul a ga raa hɛ vɔk e hwomo, 4a tomo bemât wɛrɛm, ko ba ha a yɛ wɔgɔ, mwin, Saul a ga wɔ̀ wul e hwomo. 5Remo-remo, a sogo vɔk e kwɔn de Saul a tɛ̀ ɛ bûk como mɛ, ko a di kwɔn de Saul tanga Abnɛr Nɛr, mwât nuyêl bemât como mɛ, ba dyɛng, ba wɔ́ ɛ nevwa. Saul a wɔ́ nevwa e tê bemât como mɛ, yɛn a rɔnɔ hɛ.
6Davit a hwo rangâl Ahimɛlɛk WoHiti tanga Abishai, gwà Yowap de neng mɛn a Zɛruya, a ye, “Wa e ji min a rɔda wɔ̀ kyɔk me vɔk e ji bûk comô Saul ɛ?”
Abishai a ye, “Ma rɔda wɔ tanga hwo.”
7Ano kwong, jeng de nabwalak na vey, Davit tanga Abishai ba hwo sogo wɔ e ji bûk comô Saul. Ba wɔ̀ sɛ̀ Saul e de nevwa e tê buk o, a tòro bara mɛ e vwel bagat na rato mɛ. Abnɛr tanga bwâng bemât como ba dyɛngɛs, ba gwɔrɔ hɛ. 8Abishai a yâng Davit, “Dagwi a ga nɔng o mwât repugu mō e ji vwɔ mō yunung. Tik na me luga hɛ na bare mɛ, na me man na vwel; ma rɔda toro hɛ ba wɛt.”
9Davit a yang ɛ, “Hwo mɔrɔ hɛ wɛt. Wà a rɔda tɛ̀ vwɔ mɛ e ra womo de Dagwi Darwey a ga kasa, ko a sè hal nà renɛn ɛ?” 10Tsak o mwin, e Dagwi Darwey pyɛ mɛ de a rɔda rusu hɛ a mɔrɔ, kɛ jeng reku mɛ yê vey kɛ bê mɔrɔ hɛ e de como ayi. 11Dagwi Darwey a ro mɛ, na me tɛ̀ vwɔ hom e ra womo de Dagwi a kasa! Jut bara tanga gacɔ̂ng nshî sɔ zɔng, na wot kyè mɛ. 12Ano Davit a jut bara tanga gacɔ̂ng nshî sɔ de ya sé bagat na rato mɛ, yɛn a vɛ̌ kyè nedem mɛn. Vit a mwat de a sene, na a di kɛ a wok, mwa hɛn ba nàra e ji nevwa sede ba kushu, yaga Dagwi Darwey a tɛ̀ nevwa na vo ɛn.
13Davit kwong a kyè wɔ e gura hwak, a wɔ̀ tumal e rahwol de wa sé yikyik tyɔng yi e hwomo, tyɛl ya kyé ya sé gbey tyɔng e tē mɛn. 14Davit a hwo yila bemât como tanga Abnɛr Nɛr na gbɔng fwɔ, a ye, “À Abnɛr! Hwà rɔda simo a me wɛt a?”
Abnɛr a toyo a yɛ, a ye, “Hwà sé wa de hwo gbɔ ano, na hwo shina gwɔ̀m ɛ?”
15Davit a yang ɛ, “Hwà sé suga wɛt arɛt? Wà de a to sé sede hwo e ji Israyɛl ɛ? Yaga sɛ́ de hwà gyeng nekên darwey mō gbɔng gwɔ̀m wɛt ɛ? Mwat hwak á vey, na a ba wey a hwo na darwey mō gbɔng gwɔ̀m. 16Pyɛ de hwà ra ya sé naka ko tyɔng wɛt! Ma sira a hwo na Dagwi Darwey, hwà jam ka be mɔrɔ hwo, yaga hwà gyeng nekên darwey mō womo de Dagwi Darwey a kasa wɛt. Di, bara tanga gacɔ̂ng nshi de gbɔng gwɔ̀m a tik bagat na rato mɛ, ya sé e gwa a?”
17Saul a pere wɔ̀ tɔk fwɔ̂ Davit, a rangal, a ye, “E fwɔ mō a gwane, a hwey hom Davit a?”
Davit a toyo a yɛ, a ye, “Ey, e nwáng, à darwey hom.” 18A to ye, “Yaga sɛ́ de hwo, darwey hom hwà se raa me, sam mō ɛ? E yɛ̌ pyɛ vyes kɛ rirɛ̌ renɛn de ma ra arɛt? 19À darwey, tik na hwo wok ha hom. Ka sede e Dagwi Darwey de a tɛ̀ o, na hwo vɔk repugu na me, ko tik na wot gang-nshi na yɛ, na wot nára a yɛ nɔrɔ̂ yas de be yɛt. Ko ka sede e bemat à vɛ, tik na Dagwi Darwey a kyini hɛn. Yɛn a ga ro me yi e vwêl Dagwi Darwey vɔk e vwel duk, kwɔn de he tɛ̀, me re a bedagwi beduk fongol! 20Hwo kwon tik, be mɔrɔ me e vwêl bemat beduk yikyik yi na Dagwi Darwey wɛt. Yaga sɛ́ de hwo, gbɔng gwɔ̀m Israyɛl, hwà nusu, na hwo kyě jāma me, kengyanâ vu kining, sede mwat de e ra jāmâ rip e berahwol ɛ?”
21Ko Saul a hwo ye, “Ma ga buru. Toyo, à hwey hom Davit! Mê to ra a hwo pyɛ cak de yê wey na hwo wɛt, yaga yunung hwà tɛ̀ neken hom na sé pyɛ simo tyɔng wɛt. Ey, ma ga ra fwôm netɔn! Ma ga buru ding-ding.”
22Davit a toyo a yɛ, a yang ɛ, “À darwey hom, bāra mō a wot. Tomo wen hwak, a vey sey wɛ. 23Ko bàre, Dagwi Darwey a rɔda tala kawɛ mwat tyɛng na negwɔn mɛ de na sé cik tanga nemo de ne bana hɛ arɔng. A ga nɔng me hwo e ji vwɔ hom yunung, ko ma ka tɛ̀ vwɔ hom e ra hwo womo de Dagwi Darwey a ga kasa wɛt. 24Di, sede remo de ma tik o kwen yunung, yaga neken mō na sé pyɛ simo e nuyel hom, ano arɔng, tik na neken hom ne se pyɛ simo e nuyêl Dagwi Darwey, na a pat me yi e ji karɛ reyɔm!”
25Saul kwong a yâng Davit, “Tik na Dagwi a tɛ̀ nerat e ra hwo, à hwey hom Davit! E ji kayɛ pyɛ de hwà rɔda ra, hwà rɔda di wɛng!”
Davit kwong a kyè kwɛngɛl mɛ, ko Saul arɔng a toyo hɛ vɔk e lɔ mɛ.