Dagwi ê sɛlɛ BeIsrayɛl
1Dagwi Darwey a ye:
Sǎ hin yuu, na yin wet betong na me,
à yin bemât bakwogôm bavwel!
Tik na yin a yong in, vey in bagat, na yin a hanat,
tik na wot mwa wot a vey bagat yaga shɔt.
2E wà de a ga yila wo wɛng yi e rak,
na a vey ra a yɛ fwom ɛ?
E nɔngɔs yére bemât jey e vwɔ mɛ,
ko e bɔrɔs begwɔ̀m na bol mɛ.
E tɛ̀ ɛn sede bum na wal mɛ,
sede byɛmɛ de gbang mɛ wo gangas.
3E ro ɛn ko e kweres ziri tyang,
e mâk ra gwong o na bol mɛ wɛt.
4E wà de a ga yong na a ra pyɛ yemo,
a yong a bezamang gwong yi e susu mo ɛ?
A sé me, Dagwi Darwey à wo pɛrɛ mo,
ko mê sè wo yɛnɛ mo.
5Bemât bakwogom mwa ba ga di
ko ba ga vo bengyip.
Neyɛnɛ̂ bavwel ne di ko ne vow,
ko yɛn a ga vey bagat na be tɔk pyɛ de ma ra.
6Kawɛ e sɛlɛ mumwɛ,
be tâng bemɛn: “Tɛ̀ yey ting!”
7Mwât fwôm cɔ́gɔt e gwɛ̌ a
zu dyam shinang gap,
womo de e yong na tsɛ̀k,
e gwɛ̌ a mwât remos gap,
e tâng mwât sól o: “Yà sé naka!”
ko yɛn e manas cī mo na bekpɛk,
na yē kwon digis wɛt.
8Ko hwo, lɔ̂ Israyɛl, mwât fwom hom,
hwo lɔ̂ Yakɔp womo de ma kasa,
hwo yerê Abraham, sa hom.
9Hwo de ma jut yi e neyɛnɛ̂ jey,
ko ma yila hwo yi e rǎ gul naas.
Ma yang o: “Hwà sé mwât fwom hom,
ma ga kasa hwo, ko mê ró o wɛt.”
10Hwo vo yey wɛt,
yaga ma sé tanga hwo,
hwo vɔk bengyip wɛt,
yaga ma sé Dagwi mo.
Mê gwɛ a hwo gap, mê sɛlɛ hwo,
mê kaba hwo na vwɔ yege hom gwô wɛng.
11Di, mwa vemo de be bɛɛ hwo ves,
bê vo rekyen, bê sè pyɛ byɛs.
Vemo de be ra repugu mo,
bê sè sede pyɛ cak wɛt, bê wey.
12Vemo de be kyɛ́ ɛn hwo,
ko hwô to di ɛn wɛt.
Vemo de be tó como na hwo,
bê sè sede pyɛ ko tyɔng wɛt.
13Yaga me, Dagwi Darwey, Dagwi mo,
ma kaba vwɔ mo.
E me de ma yang o, “Hwo wok bengyip wɛt,
mê sɛlɛ hwo.”
14Hwo vo bengyip wɛt, à hwo Yakɔp gbɛrɛk sede pyongol,
à hwo Israyɛl buruk sede kǔt!
Mê sɛlɛ hwo, me Dagwi Darwey ma ye ano,
mwât viri mo, yɛ̀ à Wo Jɛrɛ wo Israyɛl.
15Di, mê tɛ̀ hwo sè sede gwelê dâk pyɛ́
pwaso, de gwa sé rwat.
Hwô dak beraku ko hwo bunut vɛ,
ko hwo tɛ̀ berahwol sede byɛmɛ.
16Hwô wolom vɛ ko gul gwô tele na vɛ,
ko gûl rwak gwô shara vɛ.
Ano hwô vɔk yey pyɛng na Dagwi Darwey,
hwô dak kaa na Wo Jɛrɛ wo Israyɛl.
17Jeng de bepɛng na vê tak reyɔm bê jama nshi,
bê jama nshi, ko vit à nɛ,
ko balem mɛn ba ga hworos na yêy hwɔshɔ.
Me Dagwi Darwey mê wok ɛn,
me Dagwi wo Israyɛl mê ye waa a hɛn wɛt.
18Mê wuma nerɔt e ra berahwôl gbingiring,
na lel nshi e tê benɛk.
Mê tɛ̀ hêy gbingiring he vɔk dideng,
ko vwel hwogot, jɔ̂t nshi.
19Mê tus cɔ́gɔt sida, na batîn rɔgɔ, na fɔ̀
tanga pat e hêy gbingiring,
mê zep cɔ́gɔt fir na plen tanga sayprɛs e hey o arɔng,
20Yaga na mwa bemat be bin di, na be tɔk,
mwa be bɛrɛng, na be ye ey,
e vwɔ̂ Dagwi Darwey de gwa ra ano,
Wo Jɛrɛ wo Israyɛl de a yong yɛ̄.
Netɔ̌n cī
21Dagwi Darwey, Gbɔng Gwɔ̀m Yakɔp a ye:
Tɛ̀ in kun min ó
vey in na pyɛ̂ dura min.
22Tik na yin a vey na cī min,
na ye ha a wot pyɛ́ de yê té.
Tik na yē há a wot pyɛ̂ raane, ya sé sɛ́ ɛ?
Yaga na wot a tɔk pyɛ́ de yê té.
23Ha in a wot pyɛ de yê vey e ngamo-nuyel,
ano wot ê tɔk, yin a sé bedagwi!
Ra in pyɛ cak, ryat kɛ vyes,
na wot a bin ye lot, wot a bin vɔk bengyip!
24Mwin, yin a sé pyɛ wɛt,
ko fwom min gwa sé yapyi zɔng.
Kawɛ mwat de a kasa hin, a sé pyɛ byɛm-byɛm.
25Ma kasa mwat hwak e vwêl rwa rak,
ko be yila hɛ na reza hom,
ma yila hɛ na a vey yi e rwa bato,
ko a ga pom.
Ê bɔrɔs begwɔ̀m sede sebwos,
sede mwât lɔk nerwey e bɔrɔs secwem.
26E wa e ji min de à dura ano e susu mo,
yaga na wot a tɔk,
kɛ à dura gyam, na wot a bin ye,
“A ra tyɛng” ɛ?
Vit à hwak de à dura ano, vit à wo sharâ ha mo,
vit à womo de à wok neha min.
27Ma tanga dura ano e Siyɔn,
ko ma nɔ̂ng Yɛrusalɛm mwât sharâ yɛgɛt yat.
28Ko jeng de me bɛrɛng,
ko vit a mwât vô redu.
Ko jeng de me rangal, ko vit a wò toyo mɛ.
29Wěy, mwa hɛn ba sé vê bɔs,
tom mɛn ba sé pyɛ̂ bɔs arɔng.
Cī mɛn ya sé hal sede gul.