Gàgbang rangâs yas vɔk na Dagwi
(Nusu 27:1-8)
1Bɛzalɛl a yong gàgbang rangâs yas vɔk na Dagwi na cɔ́gɔt tîn rɔgɔ de nelis o na netes o na sé tyɛng, na sé mita beba na besɛntimita kuru batat. Negarang o mita gwining na besɛntimita kuru batat. 2A tɛ̀ a hɛ e bato-kwɔng o pyɛ́ de ya sé sede badúk, ko a wuna yɛ̄, na ye sè pyɛ jining na gàgbang rangas o. A dak mwa na dyam pama. 3A yong mwa pyɛ̂ fwom de ya sè yaga kwɔn o na dyam pama, pyɛ́ ma yet: bapey yaga paà fongôl kya, na becebut, na bèkɛt sɛ̂t nemi, na begúk tanga bèkywa-kya.
4A to yong a gàgbang rangas o pyɛ zělzel na dyam pama, a tik yɛ e nɛ̂n kwɔgɔt de wa gwɔrɔ kwɔn o wɔ̀ sɛ̀ rwa tē mo. 5A yong nerwěy nenaas yaga kahɛ e ji bahagat banaas, yaga na be gyisa ɛ begelê jurus o. 6A yong begele beting o yaga gàgbang rangâs yas o na cɔ́gɔt tîn rɔgɔ, ko a dak vɛ na dyam pama. 7A gyisa begele mo e ji nerwěy o, na be sè e bahagat o baba e jeng jurûs hɛ. A yong gàgbang rangâs yas o na bebak cɔ́gɔt, na he sè fǒng e tē mo.
Gwopey kûs vɔ
(Nusu 30:18)
8A yong gwopey kûs vɔ na dyam pama tanga pyɛ tikîs gwɛ ye dyam pama arɔng. A yong yɛ na bemadobî dyam pama vê beha de be ragas fwom e kwɔ̂n yêl bûk sangâl Dagwi.
Pyɛ rɔnɔ̂ lalâ bûk sangâl Dagwi
(Nusu 27:9-19)
9Bɛzalɛl a tɛ̀ a buk sangal hom pyɛ rɔnɔ de ba lɔk na shwêy linen puruk. E bak rwa batin a tɛ̀ berugu de nelîs vɛ na wul mita kuru banaas na vɛ betyiimin. 10Bak o wa vɔk sesêk cɔ́gɔt tîn rɔgɔ kuru baba, na pyɛ̂ gyisa mo kuru baba de ba yong na dyam pama. Ko begúk na bewɔ́rɔ gyisâ berugu mo ba yong vɛ mwa na dyam pyɛng. 11Ba ra tyɛng ano e rwa batô buk o arɔng. 12E rwa ta, ba tɛ̀ sesek kuru tanga pyɛ̂ gyisa mo kuru arɔng. Ba tɛ̀ berugu de ba sé mita kuru baba na vɛ betat e ra vɛ. Begúk o na bewɔ́rɔ gyisâ berugu mo ba sé vê dyam pyɛng.
13E rwa rak de gwông yel gwa sé ɛ, netês lala mo na sé mita kuru baba na vɛ betat. 14-15E kawɛ bak gwông yêl, ba tɛ̀ sesek tat tanga pyɛ̂ gyisa mo tyat arɔng. Ba tɛ̀ berugu de ba sé mita betaama e ra vɛ. 16Ba lɔk mwa pyɛ̂ rɔnɔ̂ lala mo na shwêy linen puruk. 17Ba wuna mwa sesek de ba rɔnɔ mɛ lala mo na bewɔ́rɔ dyam pyɛng, ko begúk na batô sesek o ba yong na dyam pyɛng, ko pyɛ̂ gyisa mo ba yong yɛ na dyam pama. 18Ba tɛ̀ a gwông yel vɔk e lala mo gworugû bang o de nelîs gwɛ na sé mita shabetat, ko negarang o mita beba na besɛntimita kuru batat. Ba lɔk gwɛ na shwêy linen puruk tanga shwey de ha sé wilwil, na sinang tanga hemo de ha sé zwey. Ba tɔrɔ gwɛ na nzem. 19Ba yong sesek o naas, na pyɛ̂ gyisâ vɛ yê dyam pama. Begûk vɛ̀ na batô sesek o tanga bewɔ́rɔ mo ba yong na dyam pyɛng. 20Mwa bekwagam de ba yong yaga buk o na vê lala mo ba yong vɛ na dyam pama.
21-23Bɛzalɛl Uri Hur wo yerê Yuda tanga Oholiyap Ahisamak wo yerê Dan ba ga yɛnɛ mwa fwôm bûk sangâl Dagwi, kwɔn de ba tik ɛ beta bagasak de ba vɔk ɛ badu Dagwi kuru. Oholiyap a sé mwât tɔ̂k tɛsɛ jɔ̂t batô gwɔ̀m, na tɔ̂k yông bazina, ko a to sè gwɔ̀m lɔk arɔng. Ko Mose a nɔ̂ng Itamar Aharon piris nu, na a yong nepyak dyām de ba wey mɛ yaga fwom o, yɛ tanga BeLevi.
24Nepyak dyam shinang de ba nɔng nɔrɔ yaga yông kwɔ̂n re a Dagwi fongol na wul sede kilo gu rining tyɛng na masâ dyām de be ra mɛ fwom e kwɔ̂n re a Dagwi fongol. 25-26Mwa rwas de a vɔk neshey kuru baba kɛ a dal ano, ba bara hɛ, ko ba sè ɛn gu naga batyiimin na vɛ batat, na naga betungun, na kuru batungun (603,550). Kawɛ mɛn a nɔng rebît shɛkɛl; ko ya wuna hɛ mwa kilo gu batat na naga benaas na kuru batat (3,430) tyɛng na masâ dyām de be ra mɛ fwom e kwɔ̂n re a Dagwi fongol. 27Ba ra fwom na kilo gu batat na naga benaas (3,400) vê dyam pyɛng yaga pyɛ̂ gyisa naga yê buk o tanga yê gworugu mo, kayɛ mo kilo kuru batat na vɛ benaas (34). 28Ko e ji bwang kilo kuru batat vê dyam pyɛng o ba yong mɛ begûk kabsa sesek o, na pyɛ̂ bâng batô vɛ tanga pyɛ̂ rɔgɔs o.
29Dyam pama de ba nɔng nɔrɔ̂ yɛ ya wul kilo gu baba na naga benaas na kuru baba na vɛ betungun (2,425). 30A sé na yɛ de ba yong mɛ batîn pyɛ̂ gyisa yê gwông yel e buk o, na gàgbang rangâs yas, na pyɛ zělzel o tanga mwa pyɛ́ de ba ra mɛ fwom e gàgbang rangas o, 31na pyɛ̂ gyisa yê rɔnɔ̂ lalâ buk o, na yê gwông yel e lala mo, na mwa bekwagam buk o tanga vê pyɛ̂ rɔnɔ mo.