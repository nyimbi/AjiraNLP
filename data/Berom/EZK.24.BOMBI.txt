Rwey de he tē puu
1E tuk hê kuru, hê pwɛl gwô kuru gwô shey hê shanetat hê sesam mot, Dagwi Darwey a ha na me, a ye, 2“À mwasi, jɛk pɔlɔ pwɛl hê yunung, ey, hê yunung, yaga a sé e yunung de Da vwel Babilɔn a hwo gwɔrɔ Yɛrusalɛm na como. 3Há a bemât sogô nehywɛ hom o gwɔrɔ-há hemo. Yang ɛn, Darwey Dagwi Darwey a ye:
“ ‘Rɛdɛ̀ hin rwey e kya, rɛdɛ hin hɛ,
sila hin hɛ na nshi.
4Tɛ̀ in cûng nama e ji mo,
mwa cūng o ryat o, yê fwa na to vwɔ,
sila hin hɛ na bekup berat arɔng.
5Jut in tyimit de ya dal na nerat
tɛ̀ in bwang bekup berat e nɛn o,
yē in puu à cûng nama mo,
kyé in bekup o na banama mo mwa.’ ”
6Darwey Dagwi Darwey a ye:
“Gawey e ra gbɔng repomô lusha nemi,
sede rwey de ha ga ré ɛ́, ha senge,
hemo de sénge mo ha ga nusu hɛ wɛt!
Páa in cûng nama mo jijining,
yin tɛt ɛ pyɛ cak wɛt.
7Yaga nemi de ra lusha na sé e ji rɛ,
ra shushu nɛ e ra gbondong,
ra shushu nɛ e vwel
na be tɔk bang na fongol wɛt.
8Yaga na ne sogo shom hom,
na me tala pyɔ̌n nɛ,
ma tɛ̀ nemi de a lusha mo e ra gbondong,
yaga na be tɔk bang nɛ wɛt.”
9Yaga ano, Darwey Dagwi Darwey a ye:
“Gawey e ra gbɔng repomô nemi!
Mê tula gwɔ̂t cɔ́gɔt o pyɛ hom.
10Tula hin babîm cɔ́gɔt o, pɛl in kya mo,
kyé in banama mo naka, tɛ̀ in ɛ shɔngɔl,
tik in bekup o be fus.
11Tik in rwey o hal e ra cila kya,
na he bin fes vɛ̌t, na dyam zwey ye senge,
serwîk hɛ sē ye ywey na kya he re sénge hɛ.
12Ma bɔrɔk tó hom zɔng-reng,
sénge hɛ de ha ga tɛ́ ɛ ting hê nuhɛ wɛt.
Hê nàra e kya na senge mó!
13Mwa ano de ma ye ngyɛ̂k tɛ́ o haalal yi e neligîs gwot mo,
hwà tɛ́ o haalal yi e nɛ̀ wɛt,
bê to tɛ̀ o haalal wɛt,
sɛ̌ ma kwɔshɔ shom hom e ra hwo.
14“Me Dagwi Darwey ma ye, jeng ye kyè vey, mê ra pyɛ de ma ye. Mê tik nà ra wɛt, mê hala wɛt, ko mê ye waa arɔng wɛt. Mê ra a yin shɔt tyɛng na begwong min, na pyɛ́ de yin e ragas. Me Darwey Dagwi Darwey ma ha ano.”
Reku hwâ Yɛzɛkyɛl
15Dagwi Darwey a to ha na me, a ye, 16“À mwasi, e jeng jining, ma sé kyè wɔ̀ jut hwâ yey mo. Ko mwa ano hwô ra sesin, kɛ hwo tosho, kɛ hwo bomo nemwishil wɛt. 17Hwo vos yey na gap wɛt, hwo ra sesîn womo de a ga ku wɛt. Bang rato mo na kpin, na hwo tɛ̀ bekpatak mo, hwo kwon bang bwang bayis mo, kɛ hwo re pyɛ́ de bemât sesin be re wɛt.”
18Nagasi ma ha na bemat sede jojot, ko nawiri hwā hom a wey. Ko nusu hwol o nagasi ma ra tyɛng na nu de Dagwi a nɔng me. 19Bemat ba yang me: “Hwô há a wot cap-hâ pyɛ́ yemo de hwà sé ra wɛt a?”
20Ko ma yang ɛn: Dagwi Darwey a yang me, 21“Yang BeIsrayɛl: ‘Darwey Dagwi Darwey a ye: Mê tɛ̀ Gbɔng Duk Re Fongol hom ligis, wɛ̀ de yin e ra kaa na retô wɛ, wɛ de yin e vɔk yey pyɛng e de bɛrɛng wɛ, wɛ de yin e simo wɛ na neyey min mwa. Ko bê mɔbɔs na bewal como nèy min bewen na behwong de yin a hala e bama. 22Ko yin ê ra pyɛ de ma ga ra. Yin ê bang bwang bayis min, kɛ yin re pyɛ́ de bemât sesin be re wɛt. 23Yin ê bang berato min na kpin, ko yin tɛ̀ bekpatak e bol min. Yin ê ra sesin kɛ yin tosho wɛt, ko yin ê tɛ́ in vit à gap e ji banɛn min, ko yin ê kyě rús a bemin. 24Ano de Yɛzɛkyɛl ê sè a yin pyɛ dura. Yin ê ra tyɛng na pyɛ de a ra. Jeng de pyɛ yemo yê té ano, yin ê de tɔk, me wɛ à Darwey Dagwi Darwey.’
25“Ko di, à hwo mwasi, tuk de ma jut a yɛn pyɛ de yɛn mwa ba ye yɛndɛng e ra yɛ, na pyɛ yey mɛn, na gbɔng nerat mɛn, na pyɛ de yɛn e simo bɛrɛng, na seshɛgɛsh neyey mɛn, na nèy mɛn bewen na behwong, 26e tuk o, mwat hwak de ê hywit ɛ, ê vey na hwo, na a vey há a hwo ha mó. 27E tuk hining o, nu mo hê wunta hɛ na mwat de a hywit ɛ mo, hwô ha, ko hwô to ban-yuu wɛt. Ano de hwô sè a yɛn pyɛ dura, ko yɛn ê tɔk, me wɛ à Dagwi Darwey.”