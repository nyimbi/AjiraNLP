1Jeng de Samwɛl a ga kwop, a tɛ̀ nèy mɛ ne tɛ́ ɛn bemât nuyêl BeIsrayɛl, na be yong a yɛn neha. 2Bazâ nèy mɛ ma vemo: Yɔwɛl yɛ à kunat, ko Abiya à swɛl o. Yɛn a ra fwom o e Bɛɛr-Sheba. 3Ko yɛn a raa negwɔn da mɛn wɛt. Yɛn a vɔk negwɔn simô dyām, ba wet ɛn, ko ba seres dyām e begwông mɔt. Yaga ano ba gas há e tē wɛt.
4A vane ano, bemakûk Israyɛl ba tula hɛn mwa, ko ba vey na Samwɛl e Rama. 5Ba yang ɛ, “Di, hwà ga kwop, ko nèy mō ne raa negwɔn mō wɛt. Tik na hwo nɔng ot gwɔ̀m de a rɔda re negwɔm e ra wot, tyɛng sede remo de bemât bwâng bavwel ba vɔk.”
6Jeng de yɛn a yang ɛ, a nɔng ɛn gwɔ̀m de a rɔda re negwɔm e ra yɛn, Samwɛl a wok netâ ha hane wɛt, ko a ra won na Dagwi Darwey. 7Dagwi Darwey a yang ɛ, “Wok pyɛ̂ mwa de bemat o bê ha a hwo. A sé e hwo de yɛn a kyɛ́ ɛn wɛt, ko a sé e me de yɛn a kyɛ́ ɛn, na me se gwɔ̀m mɛn! 8Sede remo de yɛn a ra yi e tuk de ma pat ɛn yi e Misra vey e yunung, yɛn a kyɛ́ ɛn nà raa me, ko ba raa bedagwi behak e negya. Ano de yɛn a to sé ra a hwo. 9A remo, wok ha mɛn o. Ko tik na hwo ha a yɛn wɛshɛrɛk gyam, na yɛn a tɔk yerê pyɛ́ de gwɔ̀m mɛn o a rɔda ra.”
10Samwɛl kwong a ha a bemat, de be simo be nɔng ɛn gwɔ̀m, neyɛnɛ̂ pyɛ̂ mwa de Dagwi Darwey a ha a yɛ. 11A ye, “Pyɛ́ de gwɔ̀m min a rɔda ra a yemo ngan: A rɔda jut nèy min bewen, na be ra a yɛ fwom, behak be tɛ́ ɛn bemât ngyisî bekyɛkyɛ̂ bedwâ como, behak be lagsa bedwa, na behak be tele e nuyêl kyɛkyɛ̂ bedwa mɛ. 12A rɔda tɛ̀ behak, be sè bemât nuyêl bemât comô gu gu, na vê bagyɛng bemat kuru tibatungun. Behak ba rɔda how a yɛ cāp, na be to yɛt a yɛ pyɛ́ mo, behak kwong ba rɔda turu a yɛ pyɛ̂ como tanga pyɛ̂ bekyɛkyɛ̂ bedwâ como mɛ. 13A rɔda tɛ̀ behwóng min behak, be yongos pyɛ̂ nesang hyɔɔlɔl mɛ, ko behak kwong bê kyeres pyɛ̂ re tanga halâng cak arɔng. 14A rɔda sey ɛ ryat o e ji cāp min, na bě anap tanga batîn pàt min, ko ê nɔngɔ̂s bedamajey mɛ. 15A rɔda to sey ɛ pyɔlɔ̂ pyɛ jining yi e ji kayɛ pyɛ́ kuru yi e ji pyɛ̂ cāp min, na a nɔngɔ̂s begbɔng o e ji bemât fwôm lɔ mɛ tanga bedamajey mɛ mo behak. 16A rɔda sey besam min bewen na behwong, tanga berɔndɔng berat o mwa na bemadung min ba rɔda tɛ́ ɛn bemɛ 17A rɔda to sey ɛ pyɔlɔ̂ pyɛ jining e ji kayɛ pyɛ́ kuru e ji yas min, ko yin arɔng yin a rɔda tɛ́ in besam mɛ. 18Sede jeng yane mo ya vey, yin a rɔda ba tosho, yaga gwɔ̀m de yin pyɛ min yin a kasa mo. Ko Dagwi Darwey a rɔda to ba wok sesin min wɛt.”
19Ko bemat ba kyɛ́ ɛn nà wok hâ Samwɛl, ba ye, “Ko mwa ano, wot e simo, wot di gwɔ̀m e tē mot, 20na wot sè tyɛng na bwâng bemât bavwel! Tik na gwɔ̀m mot a re negwɔm e ra wot, na a kyè e nuyel mot vɔk e de como, na a tó a wot como arɔng.” 21Jeng de Samwɛl a ga wok pyɛ́ yane mwa, a to wɔ̀ misang yɛ̄ e betong Dagwi Darwey. 22Ko Dagwi a yang ɛ, “Wok ha mɛn, na hwo nɔng ɛn gwɔ̀m o.” Samwɛl kwong a yâng BeIsrayɛl, “Kawɛ mwat a toyo vɔk e repomo mɛ.”