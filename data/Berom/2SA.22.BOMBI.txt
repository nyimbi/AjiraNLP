1Sede Dagwi Darwey a sey Davit yi e vwɔ̂ Saul tanga bemat repugu mɛ. Davit a ra a Dagwi Darwey lwɛlɛ gwomo ngan:
2Hwà sé fwarâ dal hom,
kwɔ̂n dál hom, mwât sey me.
3Dagwi hom de hwo gyenges me,
hwà sé ruga hom, mwat dul hom,
negâk neken hom.
4Jeng de me yila hwo yaga sɛlɛ,
hwó sey me yi e vwɔ̂ vê repugu hom.
Be somo Dagwi Darwey!
5Ngyâng reku ya ga vo me gak,
gawey, sede rwîk nshi, ha jut me.
6Ngyâng reku ya ga rɔgɔs me,
sak ba tɛ̀ a me segun.
7E ji reyɔm hom, ma yila Dagwi Darwey.
Ma tosho a Dagwi hom yaga sɛlɛ.
A wok me e ji lɔ̂ re a yɛ fongol,
fwɔ̂ sesin hom gwa gaba e betong mɛ.
8Vwel ha hwo digis ding-ding,
batîs beraku ba rɛ̌,
ba digis yaga shôm Dagwi ya sogo.
9Kyeng ha tugus yi e nenu wol mɛ,
nebelem kya na tē bwerep yi e nu mɛ,
cilâ kya ya tē kák.
10A wunta lagwi, ko a gyirik e jey
na rele de ra siri e nɛ̂n bol mɛ.
11A laga pyɛ cen, ko a sogo e gwi,
a sé turus, e rini e ra gul.
12A kyiri rato mɛ na lwil,
bale basit de ba sila na rwak ba rɔnɔ hɛ.
13Yi na nedyɛt de na sé e nuyel mɛ,
fwala tanga cíla kya ba tabas e ji bale mo.
14Ko Dagwi Darwey a lumta yi e lagwi,
ba wok fwɔ̂ Womo De A Dal Na Reto Mwa.
15A tabas ket mɛ, ko a shara vê repugu,
a ró ɛn na nebwerep gbara, ba pere tele.
16Retîs gworep ra nusu wɛshɛrɛk,
retîs vwel ra ta e jey,
jeng de hwo Dagwi Darwey hwà shìra vê repugu mō,
jeng de shom mō ya ye puu.
17Yi e hwomo e lagwi a nára vwɔ mɛ, a kaba me,
a pat me yi e ji nshî ciwil.
18A sey me yi e vwɔ̂ bemât repugu hom vê gap,
yi e vwɔ̂ vemo de ba kyɛ́ ɛn me,
de ba dal me na gap.
19Jeng de ma sé re reyɔm, ba hwo e ra me,
ko Dagwi Darwey a dul me.
20A pat me, a hala mɛ washak,
a sey me, yaga a pɛngɛ yey na me.
21Dagwi Darwey a tala me pyɔlɔ,
yaga me ra pyɛ́ de ya sé a yɛ cik.
A tala me na nerat,
yaga a sɛ̀ me na renɛn wɛt.
22Ma ga gyeng badu Dagwi Darwey,
Ma ga doyo a Dagwi bama, na me ra pyɛ́ vyes wɛt.
23Ma ga gyeng mwa pyɛ́ de a nɔng nu e ra yɛ,
ma ga kyɛ́ me nà gyeng badu mɛ wɛt.
24Ma ra tyɛng pyɛ́ de yɛ e simo na me,
ma gyeng tó hom yi e râ pyɛ́ vyes.
25A tala me na nerat,
yaga me ra pyɛ́ de ya sé a yɛ cik,
yaga a tɔk ma sila gyat.
26À Dagwi Darwey, hwà ye waa a vemo wɛt de ba ye waa a hwo arɔng wɛt.
Hwà sé wo nerat na vemo de ba sila gyat.
27Na vemo de ba vɔk nenu neba wɛt, ma vɔk nenu neba arɔng wɛt,
ko na vemo de ba sé gang-gang, mê sè kang-gang na yɛn arɔng.
28Hwó sey vemo de ba jut ɛn e nû pyɛ cak wɛt,
ko hwó ra jɔgɔ na vemo de be dak kaa wɛt.
29Hwó nɔngɔs me negbey, à Dagwi Darwey,
hwó ró a me lwil, à Dagwi hom.
30Hwó nɔngɔs me gap na me hwo e ra vê repugu hom,
na reto mō mê tɔk ye lyál e ra jwâ-pomo.
31Dagwi womo mo, tomong mɛ ba sé gyat,
reha mɛ ra sé tsak o, vit à tô yey.
Yɛ a sé sede ruga na mwa vemo de be jama a dul ɛn.
32Dagwi nju mɛ zɔng, yɛ wɛ à Dagwi Darwey,
e yɛ wɛ zɔng de a sé fwarâ dal mot.
33E yɛ wɛ à Dagwi de e nɔngɔs me gap,
e yongos gwong de mê kyè ɛ tyang.
34A yong bol hom sede ve ròs,
e gyeng netyang hom e ra beraku.
35E masa a me begwông tô como,
na me tɔk ye net a gbang de wa vɔk gap ding-ding.
36A Dagwi Darwey, hwó dul me, hwó sey me,
hwó vɔk me na vwɔ yege mō,
hwó sey yila hom yaga sɛlɛ, hwà tɛ̀ me ma vɔk gap.
37Hwó yong begwong hom gyat,
mê tíi bol wɛt.
38Ma ro bemât repugu hom, ma vos ɛn,
ma toyo rè bama wɛt, sɛ̌ ma wey na yɛn hywiri.
39Ma dak ɛn, ma pere tɛ̀ ɛn laashash e vwel,
ba to tɔ̀k sogo wɛt,
ba dyɛng laashash e nɛ̂n bol hom.
40Hwà nɔng me gap tô como,
hwà nɔng vê repugu hom e vwɔ hom.
41Hwá tɛ̀ bemât repugu hom be tele yi e nuyel hom,
ma vey na vemo de ba kyɛ́ ɛn me.
42Ba tosho yaga sɛlɛ, ko vit à mwat de a sey ɛn,
ba yila hwo Dagwi Darwey, ko hwà hanat a yɛn wɛt.
43Ma bunut hɛn, ba tɛ́ ɛn sede fongol de gul gwo pɛsɛl,
ma bɔrɔs hɛn sede bwɔrɔ̂k hyok.
44Hwà ga sey me yi e vwɔ̂ bemat de be hwosom me,
hwà ga tɛ̀, me re negwɔm e ra yére bemât jey,
ba ga tɛ́ ɛn bemat hom, mwa ano de ma kana tɔk ɛn wɛt.
45Yére dyuk ye vow, ye tē a me guduruk,
be dyɛng bato mɛn, ko be raa neha hom.
46Ba ga tɛ́ ɛn tófey,
be nunus yi e nekwɔn dal mɛn na vôw rebek.
47Dagwi Darwey a sé kwen!
Me somo hɛ, yɛ womo de a sé fwarâ dal hom!
Dagwi, mwât sey me, mê nɔng ɛ nerey!
48Yɛ wɛ de a hywit me yi e vwɔ̂ bemât repugu hom,
a tɛ̀ yére bemat jey e nɛn hom,
49Ko a sey me yi na vê repugu hom.
À Dagwi Darwey, hwà nɔng me reto e ra bemat de be kyɛ́ ɛn me,
hwà sey me yi e vwɔ̂ bemât sogô nehywɛ.
50Yaga ano de mê nɔng o nerey e ji yére bemât jey,
mê ra a hwo lwɛlɛ, na me somo hwo.
51Hwà tɛ̀, gbɔng gwɔ̀m mō a di gbɔng wɛng,
hwà tɛ̀ yey na womo de hwà kasa kayɛ jeng,
me Davit tanga yére hom wɔ̀ sɛ̀ mɛ nezamang.