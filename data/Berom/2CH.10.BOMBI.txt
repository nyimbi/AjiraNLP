Gbɔng tula e Shɛkɛm
(1Gwɔ̀m 12:1-19)
1Rɛhɔbɔwam a wɔ e Shɛkɛm, yaga mwa BeIsrayɛl ba ga tula hɛn, na be bin tɛ̀ ɛ gbɔng gwɔ̀m. 2Jeng de Yɛrɔbɔwam Nebat de a ga kana tele yi e nuyêl Sɔlɔmɔn vɔk e Misra a wok ha hane, a nàra e hwomo. 3Ko bemât yére Israyɛl yê rwa bato ba tomo a yɛ, na a toyo. Jeng de a vey mwa hɛn ba wɔ́ na Rɛhɔbɔwam, ba yang ɛ, 4“Di, da mō Sɔlɔmɔn a kana jut ot sede besam, a tɛ̀ a wot fwôm retek ding-ding. Ka sede hwô tɛt a wot nedirîk fwom o, ko wot ê tɛ́ ot bemât fwom mō.”
5A yang ɛn, be to ba vey tuk hê tat, na yɛ a ba toyo a yɛn na ha. Ko yɛn a kyè.
6Rɛhɔbɔwam a dura a bemakuk de ba kana vos a da mɛ Sɔlɔmɔn badu ha mo, ko a rangal hɛn, e rɛ̌ redu de yɛn ê vo a yɛ, de ê wɔ̀ ha a bemat o e ra won mɛn o ɛ? 7Yɛn a ha a yɛ, ka sede yɛ e simo, na yɛn a ra a yɛ fwom naka, tik na a toyo a yɛn na hanat rat, ko yɛn ê tɛ́ ɛn bemât fwom mɛ kayɛ jeng.
8Ko Gbɔng Gwɔ̀m Rɛhɔbɔwam a kyɛ́ ɛ redu de bemakuk ba vo a yɛ, a kyè a wɔ̀ tɔrɔng na bemɛn bebot bemat de ba sé zamang mɛ, de ba to sé bemât vos a yɛ badu. 9A yang ɛn, be ha a yɛ pyɛ de yɛn a di, na pyɛ de a rɔda wɔ toyo a bemat de ba ye a tɛt a yɛn nedirîk fwom de ba kana ragas. 10Yɛn a toyo a yɛ, ba yang ɛ, a ha a yɛn wɔgɔ, kekɛn vwɔ mɛ kesɛl o ka dal rawît da mɛ na neting. 11Na a to ha a yɛn, da mɛ a kana tɛ̀sɛ a yɛn fwôm retek ding-ding, ko a remo yɛ ê gwɛ̌ a yɛn nedirik o ne dal nane. Da mɛ a kana dak ɛn na zining, ko a remo yɛ ê dak ɛn dak ves!
12Bamâ nepɔlɔ netat, Yɛrɔbɔwam tanga mwa bemat ba toyo na Gbɔng Gwɔ̀m Rɛhɔbɔwam, sede remo de a kana ha a yɛn. 13Ko Rɛhɔbɔwam a kyɛ́ ɛ redu bemakuk, a ha na bemat o na yol, 14sede remo de bebot bemat ba vo a yɛ redu. A yang ɛn, “Da hom a kana tɛsɛ a yin fwôm retek ding-ding, ko a remo ma rɔda gwɛ̌ a yin nedirik o ne dal nane. Da hom a kana dak in na zining, ko a remo, mê dak in na zining de ba rɔgɔs ɛ̀ babit dyam.” 15Ano de gbɔng gwɔ̀m a wet betong na hâ bemat o wɛt. Pyɛ́ yemo ya té ano, yaga na ha de Dagwi Darwey a kana ha a Yɛrɔbɔwam Nebat yi na Ahiya wo Shilo he sila.
BeIsrayɛl ba gas ɛn zang ba
16-19Jeng de bemat o ba wok ano, yɛn a hwo gbɔ, ba tē, “Sɛ́ mot ya sé na lɔ Davit ɛ? Yimo nayu de hwêy Yɛsɛ ha sé hining na wot ɛ? À yin BeIsrayɛl, vey in, wot kyè vɔk e lɔ! Tik na Rɛhɔbɔwam a di na belɔ mɛ.”