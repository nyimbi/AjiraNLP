Ataliya, gbɔng gwɔ̀m hwā wo Yuda
1Jeng de Ataliya, nêng Ahaziya, gbɔng gwɔ̀m Yuda a wok, ba ga mɔrɔ sɔ mɛ, a vɛ̌ nɔng nu, be mɔbɔs belɔ gwɔ̀m mwa. 2Ko Yɛhɔshɛba, gwà Ahaziya, yɛ hwông Yɛhɔram, a jut kekwey kwɔ̌ Ahaziya mo de ba tang kɛ à Yowash. A wulu hɛ mɛ, a wɔ lɛrɛ kɛ tanga lwêk kɛ e keduk kehak e ji Gbɔng Duk Re Fongol. Yaga ano de Ataliya a mɔrɔ hɛ wɛt. 3Yɛhɔshɛba a bɛrɛng hɛ neshey netyiimin e ji Gbɔng Duk Re Fongol o. E jeng o, Ataliya a sè re negwɔm.
Ba tɛ̀ Yɔwash a tɛ́ ɛ gbɔng gwɔ̀m Yuda
4E shey hê taama, Yɛhɔyada, piris, a hwo tomo, be wɔ yishi bemât nuyêl gyêng begwɔ̀m tanga vê bemât gyêng lɔ gwɔ̀m, na be vey e Gbɔng Duk Re Fongol. A yong ɛ na yɛn, ko a tɛ̀ ɛn ba sira e hwomo e ji lɔ Dagwi Darwey. E bama mo, a dura a yɛn Yɔwash, hwêy Gbɔng Gwɔ̀m Ahaziya, 5ko a nɔng ɛn nu, a ye, “Sede yin e ba vey fwom Tuk Shábat, gas in bagyɛng min batat. Regyɛng o rining rê bɛrɛng majey lɔ gwɔ̀m, 6rining rê bɛrɛng Rwi Sur, na re netat o rê bɛrɛng rwi e bama kwɔ̂n bemât gyêng lɔ gwɔ̀m. 7Bwang bagyɛng baba de be sogo hɛn fwom Tuk Shábat, tik na be bɛrɛng nelalâ Gbɔng Duk Re Fongol, na be bin gyeng gbɔng gwɔ̀m. 8Yɛn ê gwɔsɔ gbɔng gwɔ̀m o na celes bewal mɛn e vɔ, na yɛn a kyɔk ɛ e kahɛ kwɔn de ê kyè vɔk ɛ. Kawɛ mwat de a vey bagat na yɛn, ko be mɔrɔ hɛ.”
9Bemât nuyel o ba raa nu de Yɛhɔyada a nɔng ɛn. Ba vey na bemat mɛn na yɛ, bemat vemo de be ra fwom Tuk Shábat mwa tanga vemo de be sogo hɛn fwom Tuk Shábat. 10Yɛhɔyada a nɔ̂ng bemât nuyel o bebara tanga beruga vemo de ba kana se vê Gbɔng Gwɔ̀m Davit, vemo de ba tik e ji Gbɔng Duk Re Fongol. 11Vê nuyel o ba nɔ̂ng bemât gyeng pyɛ́ mo e vwɔ. Yɛn a tumal mɛ, ba rɔnɔ gbɔng duk o tanga gàgbang rangas yas na be bin gyep gbɔng gwɔ̀m o.
12E jeng o, Yɛhɔyada a nusu na Yɔwash e majey. A tɛ̀ a yɛ kpin-negwɔm e rato mɛ, a to nɔng bwok-rwang badu negwɔm e vwɔ mɛ. Ano arɔng, ba shushu Yɔwash na něy, na a tɛ́ ɛ gbɔng gwɔ̀m, ko ba moklo ba ye, a ga tɛ́ ɛ gbɔng gwɔ̀m. Bemat mwa ba dak vɔ, ba tē, “Neken gbɔng gwɔ̀m ne ros!”
13Ataliya, gbɔng gwɔ̀m hwà a wok môk bemât gyêng gwɔ̀m tanga bwang bemat, a hwo nusu vɔk e Gbɔng Duk Re Fongol, kwɔn de bemat ba ga tula hɛn ɛ. 14A di gbɔng gwɔ̀m e tumal bagat na swesêk duk e rwi Gbɔng Duk Re Fongol tyɛng na negwɔn de begbɔng begwɔ̀m be raa. Bemât nuyêl bemât gyeng tanga bemât pɛsɛ̂l bezing, mwa bemât vwel o ba sè mok yaga yey pyɛng, ba sè pɛsɛl bezing. Ataliya a vɛ̌ hama gworugu mɛ yaga lashê yey, a mok, a tē, “Sógo nehywɛ! Sógo nehywɛ!”
15Yɛhɔyada a simo be mɔrɔ Ataliya mo e majey Gbɔng Duk Re Fongol wɛt. Yaga ano, a nɔ̂ng bemât nuyêl como nu, be jut ɛ yi e tê bemât gyeng o, ko kawɛ mwat de a simo a sey ɛ, yɛn a mɔrɔ hɛ. 16Yɛn a vo ɛ, ba jut ɛ wɔ mɛ e majêy lɔ gwɔ̀m. E hwomo, bagat na rwi de bedwa be yeles ɛ, ba mɔrɔ hɛ.
17Yɛhɔyada a tɛ̀ Gbɔng Gwɔ̀m Yɔwash tanga bemat be wuna hɛn na sira na Dagwi Darwey, yɛn a rɔda sangal vê Dagwi Darwey e ngamo nuyel. A to tɛ̀ bemat be wuna hɛn na sira e tē mɛn na gbɔng gwɔ̀m. 18E bama mo, regyɛng bemat ra wɔ e duk de ba re a Baal fongol, ra gangas wɛ e vwel. Yɛn a mɔbɔs nekwɔn rangas yas, tanga pyɛ̂ sekwit, ba to mɔrɔ Matan, piris Baal e nuyel nekwɔn rangas o.
Yɛhɔyada a tɛ̀ bemât gyeng na be gyeng Gbɔng Duk Re Fongol. 19Ano arɔng, a yishi bemât nuyêl gyeng na bemât gyeng gwɔ̀m tanga vê gyeng lɔ gwɔ̀m tanga mwa bemat. Ba wɔ kyɔk gbɔng gwɔ̀m yi e Gbɔng Duk Re Fongol vɔk e lɔ gwɔ̀m. A yel e rwi bemât gyeng, ko a sangal e ra gwofwa negwɔm. 20Mwa bemat ba vɔk yey pyɛng. Ko gbɔng repomo ra tɛ́ ɛ yaang, e bama de ba ga mɔrɔ Ataliya e majey lɔ gwɔ̀m.
21Yɔwash a tɛ́ ɛ gbɔng gwɔ̀m Yuda yɛ na neshey netaama zɔng.