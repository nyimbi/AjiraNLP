Hɛzɛkiya a to yong begwông raà Dagwi
1Bama de ba ga yɛnɛ nzem o, mwa BeIsrayɛl de ba sé e hwomo, ba kyè wɔ e bapomô Yuda, ko ba wɔ̀ kwɔrɔs sesek, na sesêk Ashera, ci hwā mo, ko yɛn a gangas nekwɔn sekwit ne berahwol mwa na ne rangas yas mɛn, e mwa bavwêl Yuda na Bɛnyamin, tanga vê Ɛfrayim na Manase arɔng. E yɛnɛ mo, mwa hɛn ba to ɛn vɔk e bapomo mɛn e benap mɛn.
2Gbɔng Gwɔ̀m Hɛzɛkiya a to yong tom de bepiris na BeLevi bê ragas, ko a gas a yɛn mwa hɛn e bagyɛng mɛn na yɛn a dopse ragas. Tom o vɛ̀ à nása nɔrɔ̂ yas de be rangas, na hê wunâ nesa, tanga râ tom detidetu e jeng re a Dagwi fongol e Gbɔng Duk Re Fongol, tanga râ lɛlɛ̂ somo na feng a yɛ e bebak detidetu vê Gbɔng Duk o. 3Gbɔng Gwɔ̀m a tɛ̀ nu mo mɛ hê yas mɛ de ê nɔngɔs yaga nása nɔrɔ̂ rangas nagasi na nahywegelek, tanga yas de be nása nɔrɔ mo Tuk Shábat, na Tuk Nzem Pwɛl Pwas tanga tûk kane nzem de ba jɛk e bwok-basa badu Dagwi Darwey. 4Ano arɔng, a ha a bemât Yɛrusalɛm be vɛ̀sɛ na nɔrɔ̂ pyɛ́ de ya sé yaga bepiris, yaga na yɛn a bin nɔng jeng mɛn mwa e de ragas pyɛ́ de ba jɛk a yɛn e badu Dagwi Darwey. 5Ras de ba nɔ̂ng BeIsrayɛl nu ano, yɛn a ye dedung e de vɛ́sɛ na bwâl mɛsɛng gwô pyɛ̂ yeneng, na nshî anap, na něy pwat, na shok tanga kayiyɛ pyɛ̂ cap, mwa na pyɔlɔ̂ kayiyɛ pyɛ́ de yɛn a vɔk, yɛn a vey na yɛ shɛrɛk. 6Mwa BeIsrayɛl na vê Yuda vê sangal e bapomô Yuda ba vey na pyɔlɔ̂ berɔndɔng na tyīmit na yê nezap pyɛ́ pyak de yɛn a ga kana tik jaram yaga Dagwi Darwey, Dagwi mɛn, ba tula yɛ bagwɔt o. 7Ba hwo tula pyɛ́ mo e bagwɔt o e pwɛl gwô netat, ko yɛn a yɛnɛ e gwô netaama. 8Jeng de Hɛzɛkiya na bemât nuyêl fwom mɛ ba di nepyak bagwɔ̂t pyɛ́ mo, yɛn a somo Dagwi Darwey, ko yɛn a somo bemat mɛ BeIsrayɛl o arɔng.
9Jeng de Gbɔng Gwɔ̀m a sè rangsâl bepiris tanga BeLevi rehâ bagwɔ̂t pyɛ́ mo, 10ko Azarya, darwêy bepiris, wo ruhûp Zadɔk a toyo a yɛ ngan, “Yimo de bemat ba hwo vɛ̀sɛ na nɔrɔ hemo e Gbɔng Duk Re Fongôl Dagwi Darwey, pyɛ̂ re ye vɛ̀sɛ a wot, ko pyak ya pɔlɔs. Wot a sɛ̀ yɛ shɛrɛk ano yaga Dagwi Darwey a ga tɛ̀ nerat e ra bemat mɛ, ano de hwà di gwakû pyɛ de ya pɔl!”
11Ano, Hɛzɛkiya a nɔng nu be yong begban e bak Gbɔng Duk Re Fongol wo Dagwi Darwey, ko ba yong vɛ gyat. 12Ba tikis pyɛ́ de ba vɛ̀sɛ mɛ mo, na pyɔlɔ, na pyɛ́ de ba tik jaram e begban o gyat. Ba tɛ̀ WoLevi hwak de reza mɛ à Konaniya na a sè gwɔ̀m bɛrɛng pyɛ́ mo, ko gwa mɛ Shimei a sè wo neba na yɛ, 13ko bemât fwom e nɛn mɛn à Yɛhiyɛl, na Azaziya, na Natan, na Asahɛl, na Yɛrimɔt, na Yɔzabat, na Ɛliyɛl, na Ismakiya, na Mahat, tanga Bɛnaya. Ba tɛ̀ bemat o mwa na retô Gbɔng Gwɔ̀m Hɛzɛkiya na hê Azarya gwɔ̀m bemât fwôm Gbɔng Duk Re Fongôl Dagwi. 14Kore Imna, WoLevi á sè wo nuyêl bemât bɛrɛng ruhûp rwa ta gwô Gbɔng Duk o, a to vɔk reto e ra nenɔrɔ̂ yey pyɛng de ba nɔngɔs tanga yaga gâs nemo de ba tik jaram yaga Dagwi Darwey. 15BeLevi de bá sɛlɛ hɛ na yey mɛn mwa e bapomo de bepiris ba sé ɛ e bagyɛng mɛn à Ɛdɛn, na Miniyamin, na Yɛshuwa, na Shemaya, na Amariya tanga Shɛkaniya. Yɛn á gas a bemɛn bemakuk na bewen pyɛ́ mo e bagyɛng mɛn. 16Yɛn á gas yɛ e ra rùhup mɛn wɛt, ko ba nɔ̂ng kawɛ rwas de neshey mɛ nà wul kuru batat vɔk e rak o nu mo mɛ hê pyɛ́ mo. Kawɛ e ji mɛn á ra tom mɛ ve kahɛ tuk e Gbɔng Duk o tyɛng na nerêy tom de ba nɔng ɛ. 17Ba gas a bepiris tom mɛn e rùhup mɛn, ko BeLevi de ba ga wul neshey kuru baba vɔk e rak o, ba gas a yɛn myɛn e bagyɛng tom mɛn. 18Ba jɛk baza mɛn, na beha mɛn, na nèy mɛn bewen na behwong tanga vê mwa bemat de ba sé na yɛn. Ba ra ano yaga be simo yɛn a sangsal jaram kayɛ jeng de ba yila hɛn na yɛn a ra fwôm Dagwi. 19Bepiris o behak ba sangal e bapomo de ba tik vɛ yaga yerê Aharon, ko behak ba sangal e nekwɔn gyêng yas mɛn. Ba nɔng ɛn retô gas a beras nu mo mɛn hê pyɛ́, yɛn vemo mwa de ba sé vê nelɔ bepiris, tanga mwa vemo de ba jɛk baza mɛn e rùhup BeLevi.
20Hɛzɛkiya a ra ano e mwa yɛnɛ̂ vwêl Yuda, a ra pyɛ de ya sé ryat, ya sé tyɛng ko ya dura dyɛ̂ng to mɛ na Dagwi Darwey, Dagwi mɛ. 21Kayɛ pyɛ de a ra, kɛ e fwôm Gbɔng Duk Re Fongôl Dagwi, kɛ e ra gyêng nu na badu, a ra a Dagwi mɛ̄ yɛ na yey rining, yi ano a sɛ̀ nerât Dagwi.