Won yaga sɛlɛ
Wôn Davit
1À Dagwi Darwey, wet betong na me, hanat a me,
yaga ma sé pwɛng, me simo sɛlɛ.
2Gyeng neken hom, yaga ma sé ra nesa na hwo!
Ma sé sam mō, ma tɛ̀ gap e ra hwo.
À Dagwi hom, sey me!
3Me tosho a hwo mwa wosho,
à Darwey, wok nemwishish hom!
4Ma sé nɔng o yey hom mwa,
tɛ̀ yey hom ye pɛngɛ, yaga ma sé sam mō.
5À Darwey, hwà sé wo nerat, hwó halsa a wot;
hwà tɛ̀ yey ding-ding na mwa vemo de be yila e ra hwo.
6À Dagwi Darwey, wet betong na won hom,
wok dâk gabɔk hom!
7Jeng de reyɔm re sɛ̀ me, me yila hwo,
yaga ma tɔk, hwô hanat a me.
8À Darwey, vit a hwak sede hwo e ji cī,
vit a jining de yê tɔk ra pyɛ́ de hwó ra.
9Hwà yong mwa yére bemât jey.
Ya rɔda vey, ye re a hwo fongol,
na ye nɔng o nerey, à Darwey.
10Hwà vɔk reto, hwó ra pyɛ̂ langat,
hwo wɛ hwà sé Dagwi, hwo nju mo zɔng!
11À Dagwi Darwey, dura a me begwong mō,
ko mê gyeng vɛ na yey hom mwa.
Tik nehywɛ hom mwa ne se, me sap o!
12Mê feng a hwo na yey hom mwa, à Darwey Dagwi hom.
Ma rɔda nɔng o nerey kayɛ jeng,
13yaga hwà tɛ̀ yey na me ding-ding,
hwà sey me yi e nû reku.
14À Dagwi, bemat de be paa kwas ba ga sogo e ra me,
regyɛng bemat de be paa neves be jama neken hom.
Yɛn a jut o, hwà sé pyɛ cak na yɛn wɛt.
15Ko hwo, à Darwey, hwà sé Dagwi wo toshô reyɔm, wo nerat.
Hwó ra shom ziri wɛt,
hwó dura a bemat nerat mō ding-ding,
hwa sé wo tsak o arɔng.
16Ma sé sam mō, ma sé hwêy hining e ji bemât fwom mō.
Doyo vey na me, tosho reyɔm hom!
Nɔng me gap, sey me!
17À Dagwi Darwey, dura a me, hwó simo me.
Ano, jeng de vê repugu hom ba di gwong de hwà ga sɛlɛ me,
hwà ga wɔrɔk me, ko bê wok rekyen.