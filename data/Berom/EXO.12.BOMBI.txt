Gwong de bê ra nzem gyilsit nelɔ
1Dagwi Darwey a yâng Mose na Aharon e sevwêl Misra: 2“Pwɛl gwomo gwô sè pwɛ̂l susu e ji pɛl, gwô sè a yin gwô susu mo e ji shey. 3Há a regyɛng BeIsrayɛl mwa wɔgɔ, e ji pwɛl gwomo na pɔlɔ kuru, kawɛ dalɔ a rɔda jut kebot vyel kining, yaga mwa belɔ mɛ. 4Ko ka sede belɔ mo ba sé tyɔng de bê tɔk re kevyel o mwa wɛt, ko yɛ̀ a sɛ̀ dalɔ̂ vwara mɛ hwak, be wuna vɔ e ra kevyel o, be bara na nepyak mɛn. Be wuna vɔ e ra kevyel o tyɛng na pyɛ de kahɛ lɔ hɛ̂ tɔk re. 5Vyel o yê sè ryat o vit a rām, gam kɛ turuk wo shey hining:
6“Bê gyeng yɛ naka vɔk e tuk hê kuru na hɛ naas hê pwɛl gwomo, ko tuk a nane de regyɛng BeIsrayɛl mwa bê yɛt vyēl mɛn o e rwa nawiri. 7Yɛn ê vɛ nemi mo, na be mɔmɔ nɛ e ra cɔ́gɔt bedwâ rwi duk vê bahagat na yê gàk o, yê nelɔ de bê re ɛ banamâ vyel o. 8Yɛn ê rangas banama mo, ko bê re vɛ e ji naturuk hane mo. Bê wuna vɛ na kpam-tuk sana géy-sing tanga berang de ba sé kpashak. 9Yin kwon re bahak e ji vɛ baven o wɛt, kɛ yin kyé vɛ na nshi arɔng wɛt. Bē rangas vɛ mwa na to mo, na bol o tanga pyɛ̂ jim o. 10Yin kwon tɛt ɛ pyɛ mo cak vɔk e nagasi wɛt. Ko ka bwang o gwa dal, ko yin tɛ̀ kya he re gwɛ hywiri. 11Gyam na yin re, yong in yɔ̀m min yaga kwɛngɛl, tɛ̀ in bekpatak min, vɔk in begele min e vɔ, ko re in pyɛ́ mo sɔ̀k-sɔk. A sé e nzem gyilsit nelɔ de bê nɔng me Dagwi Darwey mɛ nerey.
12“E ji turuk hane, mê kwey mwa sevwêl Misra, na me wey na kayɛ pyɛ de ba tɔ yɛ e mɛsɛng o, ye mwasi na ye ngyama, ko mê ra a mwa bedagwî Misra shɔt. Me wɛ à Dagwi Darwey. 13Nemi de na sé e nelɔ de yin a sangal ɛ nê sè pyɛ dura. Sede ma di nemi, ko ma rɔda gyilsit nelɔ min, ko tumbang hwak wa rɔda wey na yin wɛt, jeng de ma rɔda tabak BeMisra. 14Tuk hane ha rɔda sè pyɛ bare na yin. Yin ê ragas nzem e hɛ vey na me, Dagwi Darwey. Ha rɔda tɛ́ ɛ tuk nzem de yin ê ragas nesheneshey.
15“Re in kpam-tuk sana géy-sing nepɔlɔ netaama. Tuk hê susu mo, paa in géy-sing yi e nelɔ min, yaga kawɛ de ê re pyɛ de ya vɔk ɛ géy-sing, yi e tûk susu mo vɔk e hê netaama mo, wane a ga row neken mɛ, bê ro ɛ yi e ji BeIsrayɛl. 16E tuk hê susu mo na hê netaama, yin tula hin, na yin re a me fongol. Vit à râ fwom ko tyɔng e hɛ, sɛ̌ yɛnɛ̂ pyɛ́ de kawɛ mwat ê re de bê yong zɔng. 17Gyenges hin tûk Nzem Kpam-tuk Sana Géy-sing, yaga e hɛ a tuk de ma pat mwa hin yi e sevwêl Misra bagyɛng o bagyɛng o. Mwa nezamang min ne gyenges nzem nemo, na ga tɛ́ ɛ redu. 18Yi e nawiri ne tuk hê kuru na hɛ naas vɔk e hê kuru baba na hɛ hining hê pwɛ̂l susu mo, yin re kpam-tuk sana géy-sing. 19Be sɛ̀ géy-sing e nelɔ min e nepɔlɔ netaama nane mo wɛt, yaga kawɛ mwat de a re pyɛ de ba tɛ̀ géy-sing, mwat wane a ga row neken mɛ, bê ro ɛ yi e regyɛng BeIsrayɛl, kɛ a sé kwɛnɛt kɛ a sé mwât vwel o ayi. 20E kahɛ kwɔn de yin ê sangal ɛ, mwat hwak a kwon re pyɛ cak de ya vɔk ɛ géy-sing wɛt.”
Nzem gyilsit nelɔ ne mɛsɛng o
21Mose a tula mwa bemakûk Israyɛl, a yang ɛn, “Kyè in, na kawɛ a wɔ̀ kasa bwot gam kɛ turuk yaga belɔ mɛ, na yin yɛt vɛ yaga nzem gyilsit nelɔ. 22Sɛt in ɛ gwoshi, na yin vɛ nemi mo, ko vɛ in vwɔ̂ gwɛ̂s hísɔ̀p, na yin gyira e ji nemi mo, na yin mɔmɔ nɛ e ra cɔgɔt ye gàk rwi duk tanga e ra yê bedwâ rwi duk o arɔng. Hwak e ji min a to nusu e rwi lɔ mɛ wɛt sɛ̌ nagasi. 23Yaga jeng de Dagwi Darwey a rɔda kwey wɔ̀ mɔbɔs BeMisra, a rɔda di nemi e ra cɔgɔt ye gàk rwi duk tanga yê bedwa mo, a rɔda gyili nelɔ mo, ko a rɔda tik tom-lagwi wo wey na bemat a yel e ji nelɔ min, na a wey na yin wɛt.
24“Gyeng in yɛgɛ̂t badu vemo, yin na yére min nesheneshey. 25Jeng de yin ê yel e sevwel de Dagwi Darwey a rɔda nɔng in, sede remo de a ga kana sira hɛ, tik na yin gyeng negwɔn o. 26Jeng de nèy min ne ba rangal hin, ‘Tîn gyêng negwɔn nemo mo hɛ a sɛ́ arɛt?’ 27Ko yin a rɔda ye, ‘A sé e nɔrɔ̂ rangâs yas de be yɛt vɔk na Dagwi Darwey, yaga a gyilsit nelɔ BeIsrayɛl e Misra, jeng de á wey na BeMisra, ko á sey nelɔ mot.’ ”
BeIsrayɛl kwong ba ye guduruk, na be re a Dagwi fongol. 28Ba kyè ba wɔ̀ ra tyɛng na pyɛ de Dagwi Darwey a nɔ̂ng Mose na Aharon nu.
Tumbang wo kuru, à rekû nèy negel
29Nakabadem, Dagwi Darwey a wey na nèy negel mwa de na sé e ji Misra, yi e hwêy negel Farawo de a sé re negwɔm wɔ̀ sɛ̀ hwêy negel de da mɛ a sé e lɔ̂ ngyang, mwa na tɔ̂ mɛsɛng hê yas arɔng. 30Farawo, yɛ na bemât badu mɛ tanga BeMisra mwa, ba sene naturuk, ko rewɔ̂ng sesin ra hwo e Misra, yaga vit a lɔ de mwat a tik nà ku ɛ. 31-32Farawo a tɛ̀, ba vey a yɛ na Mose na Aharon e ji naturuk o, ko a yang ɛn, “Kyè in, nusu hin yi e ji bemat hom, yin na BeIsrayɛl min. Kyè in wɔ̀ re in a Dagwi Darwey fongol, sede remo de yin a ga nàra e de rangsal o! Jut in karâ vyēl na berɔndɔng min, na yin kyè! Ko yang in Dagwi min, a tɛ̀ nerat e ra me arɔng!”
33BeMisra ba shonong bemat o, be nusu dey-dey yi e sevwel o, ba ye, “Ka yin a kyè wɛt, ko wot mwa wot ê kushu!” 34BeIsrayɛl kwong ba hashe nemuk kpam-tuk de ba ga kana bɔrɔk nɛ, ko ba rɔngɔl nà tɛ̀ géy-sing e nɛ, tanga bapêy yong wɛ, ba rɔgɔs e ji berugû banga mɛn, ko ba gansa e ra basanat mɛn. 35Yɛn a ga kana rangâl BeMisra pyɛ̂ dyam pyɛng na dyam shinang tanga berugu, sede remo de Mose a ga kana ha a yɛn. 36Ko Dagwi Darwey a ga kana tɛ̀ BeMisra, be dura a BeIsrayɛl nerat. Yaga ano, yɛn a ga nɔngɔs hɛn pyɛ́ de bá rangsal. Yi ano, yɛn a seres ɛ̀ pyɛ̂ nedanerêy BeMisra.
BeIsrayɛl ba nusu yi e Misra
37BeIsrayɛl ba kaba kwɛngɛl yi e Ramɛsɛs vɔk e Sukɔt. Yɛn a wul sede bemat gu naga batyiimin (600,000) zɔgɔ beras, ba bara beha na nèy wɛt. 38Bemat beduk pyak ba kyè tanga yɛn arɔng, ba nusu na yas pyak, karâ vyēl na berɔndɔng. 39Yɛn a halang borô kpam-tuk na nemuk de bá kana bɔrɔk e Misra. Yɛn a kana vɔk jeng tɛ̂ géy-sing, na be to yong pyɛ́ yaga gwong wɛt, remo de ba pere ro ɛn yi e Misra.
40BeIsrayɛl ba kana sangal e ji sevwêl Misra neshey naga benaas na kuru batat (430). 41Tuk de neshey nane mo na sila, tuk a hane de bemât Dagwi Darwey ba hàla sevwêl Misra bagyɛng o bagyɛng o. 42E ji turuk hane mo, Dagwi Darwey a bɛrɛng nekanang, na a bin nusu na BeIsrayɛl yi e Misra. Yimo yi e jeng o, mwa bezamang BeIsrayɛl be bɛrɛng nekanang e turuk hane, yaga na be nɔ̂ng Dagwi Darwey nerey.
Badu gyêng Nzem Gyilsit Nelɔ
43Dagwi Darwey a yâng Mose na Aharon, “Badu Nzem Gyilsit Nelɔ ma vet: Mwat dūk ê re pyɛ́ mo wɛt. 44Ko kawɛ sam dūk de ba sey na dyam, ê tɔk re, ka sede ba ga kana wɔ́ a yɛ e cwɛl. 45Mwat dūk de a ka sé sangal na yin tanga mwât fwôm sehwoyo dūk ba rɔda re wɛt. 46Bē re pyɛ́ mo e lɔ de ba yong ɛ yɛ, be nusu na cɛ̂k nama mo cak vɔk e majey wɛt, be kwon kwɔrɔ kup o arɔng wɛt. 47Tik na regyɛng BeIsrayɛl mwa be gyeng Nzem Gyilsit Nelɔ mo. 48Ka sede mwat dūk de a sé e sangal e ji min, ko e simo a gyeng nzem gyilsit nelɔ vɔk na Dagwi Darwey, gbing-gbing be yosom beras mwa vê lɔ mɛ. E bama mo, bê jut ɛ hwêy vwel o, ko ê tɔk gyeng nzem o. Ko vit a mwat de ê re pyɛ́ mo, ka sede ba ga kana wɔ́ a yɛ e cwɛl wɛt. 49Badu mo ba sé vining o e ra hwêy vwel tanga mwat dūk de a sé sangal e ji min, de ba ga wɔ́ a yɛ e cwɛl.”
50BeIsrayɛl mwa ba ra tyɛng pyɛ de Dagwi Darwey a nɔ̂ng Mose na Aharon nu. 51E tuk hane, Dagwi Darwey a nusu na BeIsrayɛl bagyɛng o bagyɛng o yi e sevwêl Misra.