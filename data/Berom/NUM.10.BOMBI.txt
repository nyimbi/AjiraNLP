Bedurûm dyam pyɛng
1Dagwi Darwey a yâng Mose, 2“Tɛ̀ na be turu bedurum beba na dyam pyɛng, yaga na be bin yishi mɛ̀ regyɛng bemat, na be to ha a yɛn jeng de yɛn ê hwo kwɛngɛl mɛn arɔng. 3Ka sede yɛn a wok ba hwɔtɔ pɛ̂l bedurum vane beba, ko mwa regyɛng bemat o be vey tula hɛn e nuyel mō e rwi bûk sangâl hom. 4Ko ka sede ba wok pɛ̂l durum gwining zɔng, ko bemât nuyêl, yɛn bedanelɔ yére BeIsrayɛl, yɛn a rɔda vey tula hɛn e nuyel mō. 5Ko ka sede pɛ̂l durum o ha sé kparatat, ko bemât yére de ba sé sangal e rwa rak be sogo. 6Ko ka sede ba to wok pɛ̂l durum kparatat hê neba, ko bemât yére de ba sé sangal e rwa batin be sogo. Ano kwong, jeng de be pɛl bedurum o kparatat hê sè yaga sogo yi e kwɔ̂n ye ngyɔk, 7ko jeng de ba sé simo na be yila bemât mwa, be hwɔtɔ pɛ̂l bedurum o, ko be pɛl vɛ kparatat wɛt. 8Bemat de yɛn a rɔda pɛsɛl bedurum o yɛn vɛ, à nèy Aharon, bepiris.
“Pɛsɛ̂l bedurum o ha rɔda sè pyɛ de yin ê ragas nesheneshey yin na yere min de ye kyè vey.
9“Ka sede yin a sé tó como na bemât repugu min de yɛn a yel e sevwel min, pɛl in durûm como na bedurum vemo mo. Ko me, Dagwi Darwey, ma rɔda bare na yin, ko ma rɔda sey in yi e vɔ bemât repugu min o. 10E jeng yey pyɛng arɔng, wɔgɔ jeng de yin a ga kana yong ɛ̀ yaga nzem, na negasî pwɛl pwas, yin a rɔda pɛsɛl bedurum e jeng nára nenɔrɔ̂ yas de be yɛt tanga nenɔrɔ̂ nesa vey na me. E jeng yane, ma rɔda bare na yin, na me sɛlɛ hin. E me wɛ à Dagwi min, Dagwi Darwey.”
BeIsrayɛl ba hàla Raku Sinai.
11E shey hê neba, e ji pwɛl gwô neba na pɔlɔ kuru baba, rele ra sek vɔk e rak o yi e bûk sangâl Dagwi, 12ko BeIsrayɛl ba hwo kwɛngɛl mɛn yi e hêy Sinai. Rele ra kyè na yɛn, sɛ̌ ra wɔ tumal e hêy Paran. 13Yɛn a hwo kwɛngɛl o tyɛng na redu de Dagwi à nɔ̂ng Mose: 14-16Gbɔng regyɛng rê yel ra kyè bagyɛng o bagyɛng o na tuta wò yerê Yuda. Gbɔng regyɛng o ra wuna yére Isakar na Zɛbulun arɔng, ko bemât nuyêl yére tyat yemo, vɛ a Nashon, hwêy Aminadap yaga Yuda, na Nɛtanɛl hwêy Zuwar, yaga Isakar, na Ɛliyap, hwêy Hɛlɔn, yaga Zɛbulun.
17E bama de ba ga vibis bûk sangâl Dagwi, BeLevi vê lɔ Gɛrshɔn tanga vê lɔ Mɛrari yɛn a raa na kwɛngɛl. Yɛn vɛ de ba hashe buk o.
18-20Gbɔng regyɛng de ra raa ra kyè bagyɛng o bagyɛng o na tuta wò yerê Rubɛn. Gbɔng regyɛng o ra wuna yére Simɛyɔn na Gat arɔng, ko bemât nuyêl yére tyat yemo, vɛ a Ɛlizur, hwêy Shɛdɛyur, yaga Rubɛn, na Shɛlumiyɛl, hwêy Zurishadai, yaga Simɛyɔn, na Ɛliyasaf, hwêy Dɛhuwɛl, yaga Gat.
21Ano arɔng, BeLevi vê lɔ Kohat yɛn a raa. Yɛn vɛ de ba hashe pyɛ̂ jɛrɛ yê bûk sangâl Dagwi. Gyam na yɛn a wɔ̀ wul kwɔn de bê tɛ̀ kwɔ̂n ye ngyɔk, ko ba ga kana yong buk o.
22-24Gbɔng regyɛng de ra raa ra kyè bagyɛng o bagyɛng o na tuta wò yerê Ɛfrayim. Gbɔng regyɛng o ra wuna yére Manase na Bɛnyamin arɔng, ko bemât nuyêl yére tyat yemo, vɛ a Ɛlishama, hwêy Amihut, yaga Ɛfrayim, na Gamalyel, hwêy Pɛdazur, yaga Manase, na Abidan, hwêy Gidɛyɔni, yaga Bɛnyamin.
25-27E yɛnɛ mo, gbɔng regyɛng de ra raa ra kyè bagyɛng o bagyɛng o na tuta wò yerê Dan. Gbɔng regyɛng o ra wuna yére Ashɛr na Naftali arɔng, ko bemât nuyêl yére tyat yemo, vɛ a Ahiyɛzɛr, hwêy Amishadai, yaga Dan, na Pagiyɛl, hwêy Ɔkran, yaga Ashɛr, na Ahira, hwêy Ɛnan, yaga Naftali.
28A sé gwong a gwomo de BeIsrayɛl ba kyè kwɛngɛl mɛn bagyɛng o bagyɛng o kayɛ jeng de yɛn a hwo kwɛngɛl.
29Mose a yâng mwali mɛ Hobap, hwêy Rɛyuwɛl, WoMidyan, “Wot a sé sogo vɔk e kwɔn de Dagwi Darwey a ha a wot, ê nɔng ot hɛ. Vey, na wot kyè tanga hwo, ko wot a rɔda ra a hwo pyɛ́ ryat, yaga Dagwi a ga sira a wot BeIsrayɛl, ê ra a wot pyɛ́ ryat.”
30Ko a toyo a yɛ, “Wey, ma rɔda kyè vɔk e sevwel hom na bemat hom.”
31Ko Mose a to yang ɛ, “Gabɔk wɛt, hwo gas o na wot wɛt. Hwà tɔk nekwɔn de wot ê ye ɛ ngyɔk e hey, ko yi ano hwô sè bayis mot. 32Ka sede hwô raa hot, ko wot a rɔda gas kayɛ pyɛ ryat de Dagwi Darwey ê nɔng ot.”
33Ano kwong, yɛn a sogo yi e rakû Dagwi Darwey, yɛn a kyè nepɔlɔ netat. Ba kyè na Kundung Wuna-na-Sirâ Dagwi Darwey e nuyel mɛn, yaga na gwo jāma a yɛn kwɔn de yɛn ê pɔnglɔ ɛ̀. 34Kayɛ jeng de yɛn a sogo yi e kwɔ̂n ye ngyɔk mɛn, relê Dagwi Darwey ra sé e ra yɛn nagwi.
35Kayɛ jeng de ba jut kundung o yaga kwɛngɛl, ko Mose a ye, “Sogo, à Dagwi Darwey! Tik na bemât repugu mō be shara hɛn, vemo de be kyɛ́ ɛn hwo be tele yi e nuyel mō!” 36Ko kayɛ jeng de ba vey na kundung o e kwɔ̂n ye ngyɔk, a yē, “Toyo hwo, à Dagwi Darwey, vēy na regyɛng BeIsrayɛl de ra sé sana bara.”