1Tuhak, Davit a hwo rangal, “Kɛ mwat hwak a tɛ́t ɛ e ji lɔ Saul, na a ra a yɛ pyɛ́ ryat yaga sa mɛ Yɔnatan arɛt?”
2Ko di, mwât fwôm lɔ Saul hwak á sɛ̀ de reza mɛ à Ziba. Ba yila hɛ na a wɔ́ na gbɔng gwɔ̀m. Ko Davit o a rangal hɛ, a ye, “E hwo à Ziba a?”
Ko a toyo a yɛ, a ye, “Ey, e me wɛ, à Da!”
3Gbɔng gwɔ̀m a rangal hɛ, a ye, “Mwat hwak a sé de a tɛ́t ɛ e ji lɔ Saul de ma rɔda dura a yɛ nerat de Dagwi Darwey e simo arɛt?”
Ziba a yang ɛ, “Hwêy Yɔnatan hak ha sɛ́, ko ha de sé guruk e mwa bol mɛ.”
4Gbɔng gwɔ̀m a rangal hɛ, a ye, “A sé e gwa ɛ?”
Ziba a yang ɛ, “A sé e lɔ Makir Amiyɛl e Lɔ-Dɛbar.”
5Ano kwong, Davit a tɛ̀ be wɔ̀ vey na yɛ.
6Jeng de Mɛfibɔshɛt Yɔnatan Saul a pom na Davit, ko a vɛ̌ gaba e nuyel mɛ na a nɔng ɛ nerey.
Davit a yang ɛ, “E hwo à Mɛfibɔshɛt a?”
Ko a toyo a yɛ, a ye, “Ey, à Da, e me.”
7Davit a yang ɛ, “Hwo kwon wok bengyip wɛt. Ma rɔda ra a hwo pyɛ́ ryat yaga da mō Yɔnatan. Ma rɔda toyo a hwo na mwa câp da mo kunat Saul, ko hwà rɔda re pyɛ́ tanga me e ra tebut hom kayɛ jeng.”
8Mɛfibɔshɛt a to gaba e nuyel mɛ, a ye, “Káa, à Da, ma sé sede revîn vu zɔng! Yaga sɛ́ de hwô ra a me pyɛ́ ryat yemo ano ɛ?”
9Ko gbɔng gwɔ̀m o a tɛ̀, be yila mwât fwôm Saul, Ziba, ko a yang ɛ, “Di, ma sé nɔ̂ng Mɛfibɔshɛt, hwêy hwêy da lɔ mō mwa pyɛ́ de ya sé yê Saul na belɔ mɛ. 10Hwo tanga nèy mō na bemât fwom mō yin a rɔda how a Mɛfibɔshɛt cāp o na yin tula a yɛ pyɛ́ mo yaga lɔ mɛ. Yɛ Mɛfibɔshɛt kwong a rɔda re pyɛ́ tanga me e tebut hom kayɛ jeng.” Ziba pyɛ mɛ a vɔk nèy kuru na nɛ netungun, tanga bemât fwom kuru baba.
11Ziba mo a yâng gbɔng gwɔ̀m, “À da, ma rɔda ra kayɛ pyɛ de hwo, darwey hom, hwà nɔng me nu na me ra.” Ano kwong, Mɛfibɔshɛt a re pyɛ́ e ra tebut gbɔng gwɔ̀m.
12Mɛfibɔshɛt á vɔk hwey sɛl de bá tâng hɛ à Mika. Ko mwa belɔ Ziba bá tɛ́ ɛn bemât fwom mɛ. 13Mɛfibɔshɛt de a sè guruk e mwa bol mɛ, a wɔ sangal e Yɛrusalɛm, yaga á re pyɛ́ e ra tebut gbɔng gwɔ̀m kayɛ jeng.