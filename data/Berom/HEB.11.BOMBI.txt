Tɛ̂ gap e ra Dagwi
1Tɛ̂ gap e ra Dagwi ha sé ngan: Wot a tɔk tsɛng-tsɛng, wot a rɔda sɛ̀ pyɛ́ de wot e sɛt yey mot e ra yɛ̄, ko wot a to tɔk, pyɛ́ de wot e kyɛm wot a di na bayis mot wɛt ya sɛ́. 2A sé yaga bemât raane bà tɛ̀ gap mɛn e ra Dagwi de Dagwi o à simo hɛn mɛ̀.
3A sé yaga wot a tɛ̀ gap mot e ra Dagwi de wot a tɔk pyɛ yemo ngan: Dagwi à yong jey yemo na hâ nu mɛ wɔgɔ, bà yong pyɛ́ de wot e tɔk di a remo yi na pyɛ́ de bà tɔk di wɛt.
4À sè yaga Hɛvɛl à tɛ̀ gap mɛ e ra Dagwi de à nára a yɛ nɔrɔ̂ yas de be yɛt de hà dal nɔrɔ hê Kayin. Ko à sè yi na tɛ̂ gap hane mo de Dagwi à jut ɛ sede mwat de a sé cik e bayis mɛ. Dagwi à dura ano jeng de à sey nenɔrɔ mɛ mo. Mwa ano de Hɛvɛl à ga ku, ko a sé yi na tɛ̂ gap mɛ mo de a sé rɔngɔl ha.
5À sè yaga Enok à tɛ̀ gap mɛ e ra Dagwi de à ku wɛt, ko bà jut ɛ vɔk na Dagwi. Vit a mwat de à tɔk sɛ̀ ɛ, yaga Dagwi à jut ɛ. E Bwok-basa Dagwi bà jɛk e ra yɛ wɔgɔ, yɛ Enok à pɛngɛ a Dagwi yey gyam na be de jut ɛ mo. 6Vit a mwat de e tɔk pɛngɛ a Dagwi yey, sɛ̌ a tɛ̀ gap mɛ e ra yɛ. A sé gbing-gbing na kawɛ mwat de e vɛ̀sɛ na Dagwi a sey tsak o, Dagwi a sɛ́, ko e nɔ̂ng vemo de be jāma hɛ pyɔlɔ mɛn.
7À sè yaga Nowa à tɛ̀ gap mɛ e ra Dagwi de à wok tabak mɛ e ra pyɛ́ de ya rɔda ba té e nuyel. Mwa ano de à tɔk di pyɛ́ mo wɛt, ko à raa hâ Dagwi. À lɔk gbɔng dwa-nshi, ko bà sey ɛ tanga belɔ mɛ e ji wɛ. Yi ano, à dura, negwɔn bemat jey na sé neves. Ko Dagwi a tɛ̀ ɛ a sè cik e bayis mɛ, yaga à tɛ̀ gap mɛ e ra yɛ.
8À sè yaga Abraham à tɛ̀ gap mɛ e ra Dagwi de à raa há mɛ jeng de Dagwi o à yila hɛ. À nusu yi e sevwel mɛ vɔk e sevwel sehak de Dagwi à sira, a rɔda nɔng ɛ sɛ. À hàla sevwel mɛ mo sana tɔk kwɔn de e kyè vɔk ɛ̀. 9Ko yi na tɛ̂ gap mɛ mo à sangal sede kwɛnɛt e sevwel de Dagwi à ga sira a yɛ e ra sɛ. À sangal e buk, tyɛng sede remo de Yishak na Yakɔp bà ra, vemo de Dagwi à sira a yɛn e ra pyɛ jining o arɔng. 10Yaga Abraham à sè gyeng repomo de Dagwi à yong rɛ, remo de à to lɔk rɛ e ra retis de ra sé gbarak naka.
11À sè yaga Abraham à tɛ̀ gap mɛ e ra Dagwi de à tɔk tɛ́ ɛ dâ hwey, mwa ano de jeng mɛ ya ga kana kwey yi na sekwopa, ko hwā mɛ Sara arɔng à sè sang-gwon. À tó yey wɛt wɔgɔ, Dagwi a rɔda sila pyɛ de à ga sira a yɛ e ra yɛ. 12Mwa ano de Abraham à sè sede revin o zɔng, ko yi na yɛ gwining o ba sɛ̀ yére bemat pyak. Nepyak yɛ̄ nà sè sede nepyak netangacɛn e lagwi, nà to sè sede bazɛk e rekwogôm gworep de vit a mwat de e tɔk basa vɛ.
13Mwa bemat vane mo bà tɛ̀ gap mɛn e ra Dagwi pere vɔk e reku mɛn. Yɛn à sey pyɛ́ de Dagwi à sira a yɛn e ra yɛ̄ wɛt, yɛn à di yɛ̄ yikyik zɔng, ko yɛn à vɔk yey pyɛng na yɛ̄. Yɛn à ha wɛshɛrɛk, yɛn à sè bekɛnɛt de vit a hɛn na kwɔ̂n sangal e jey. 14Bemat de be ha pyɛ́ yere yemo ano be dura wɛshɛrɛk, yɛn a sé jāma vwel de ha sé mɛn. 15Yɛn à to bare na vwel de yɛn à hàla hɛ wɛt. Ka sede yɛn à bare na hɛ, ka yɛn à yâng sɛ̀ gwong na be to ɛn vɔk e hwomo. 16Ko yɛn à vɔk cwey jāma vwel de ha dal na nerat, hɛ à vwel lagwi. Yaga ano, Dagwi à vo rekyen na yɛn a yila hɛ, à Dagwi mɛn wɛt, yaga a yong repomo yaga yɛn.
17À sè yaga Abraham à tɛ̀ gap mɛ e ra Dagwi de à nára hwey mɛ Yishak sede nɔrɔ̂ yas de be yɛt e jeng de Dagwi o à mara hɛ. Abraham à yong ɛ na a nára hwey mɛ, de ba tɔ hɛ nju hɛ zɔng, sede nɔrɔ̂ yas de be yɛt vɔk na Dagwi. À ra ano, mwa ano de Dagwi à kana sira a yɛ wɔgɔ, 18“A sé yi na Yishak de hwà rɔda sɛ̀ yére mō.” 19Abraham à tó yey mɛ wɛt wɔgɔ, Dagwi a vɔk reto na a sene mwat yi e reku. Ko ka sede wot a ha na gwɔrɔ-há — Abraham à to sey hwey mɛ Yishak yi e reku a wane.
20À sè yaga Yishak à tɛ̀ gap mɛ e ra Dagwi de à tɛ̀ nerat e ra Yakɔp na Esau. À ha e ra pyɛ́ ryat de yɛn a rɔda sɛ̀ e ngamo nuyel.
21À sè yaga Yakɔp à tɛ̀ gap mɛ e ra Dagwi de à tɛ̀ nerat e ra kahɛ hwey wen hê Yɔsɛf gyam na a ku. E jeng o, à ye yɛndɛng e ra tɛ̂t gwele mɛ, ko à re a Dagwi fongol.
22À sè yaga Yɔsɛf à tɛ̀ gap mɛ e ra Dagwi de à ha rehâ núsu BeIsrayɛl yi e sevwel Misra. À ha ano jeng de à sè kyè wɔ̀ ku, ko à to ha a yɛn pyɛ de yɛn a rɔda ba ra na rebek mɛ arɔng.
23À sè yaga belɔ Mose bà tɛ̀ gap mɛn e ra Dagwi de bà lɛrɛ hɛ pɛl tat bama de bà tɔ ɛ. Yɛn à di, à sè hwey de hà sè rat e bɛrɛng, ko yaga ano, yɛn à vɔk bengyip wɛt na be gyili redu gbɔng gwɔ̀m.
24À sè yaga Mose à tɛ̀ gap mɛ e ra Dagwi de à kyɛ́ ɛ ná be to tang ɛ, à hwêy hwông Gbɔng Gwɔ̀m Farawo mo jeng de a ga vey mwat. 25À dal na simo a di reyɔm tanga bemât Dagwi, de a wok netâ banɛn yaga jeng tyɔng. 26À di e yey mɛ, ka sede yɛ a sé pyɛ sedusa yaga rezâ Kristi, hemo ha dal a yɛ pyɛ̂ nedanerey mwa yê sevwel Misra. À di ano, yaga à tɛ̀ bayis mɛ e ra pyɔlɔ de a rɔda ba sɛ̀ e nuyel.
27À sè yaga Mose à tɛ̀ gap mɛ e ra Dagwi de à hàla sevwêl Misra, ko à wok bengyip shôm gbɔng gwɔ̀m o wɛt. À sè a yɛ sede à di Dagwi de bemasi be tɔk di wɛt, ko yaga ano, à tumal ting. 28À sè yaga à tɛ̀ gap mɛ e ra Dagwi de à tɛ̀ bemat be ra Nzem Gyilsit Nelɔ BeIsrayɛl. À nɔ̂ng bemat nu na be mɔmɔ nemi e ra ri duk, yaga na tom-lagwi de a vey na reku à tɔk mɔrɔ nèy negel bewen ne BeIsrayɛl wɛt.
29À sè yaga BeIsrayɛl bà tɛ̀ gap mɛn e ra Dagwi de bà tɔk ye dɔ à Gbɔng Rep Swinang, sede be kyè e ra vwel de ha hworok. Ko jeng de BeMisra bà simo na be kwey ɛ̀ arɔng, nshi mo nà pere vos ɛn mwa hywiri.
30À sè yaga BeIsrayɛl bà tɛ̀ gap mɛn e ra Dagwi de bejwa-pomô Yeriko bà pere gaba e bama de BeIsrayɛl bà kana gwɔsɔ vɛ nepɔlɔ netaama. 31À sè yaga devwes Rahap à tɛ̀ gap mɛ e ra Dagwi de à sey BeIsrayɛl, de bà wɔ̀ bɛrɛng nekanâng sevwel o, sede besa mɛ. Yaga ano, à nusu hɛ hyɔl sana wey tanga vemo de bà kyɛ́ ɛn nà gyeng hâ Dagwi.
32Mê to gwɛ̌ ye ala arɛt? Jeng yê vey a me wɛt, na me ha e ra Gidɛyɔn, na Barak, na Samsɔn, na Yɛfta, na Davit, na Samwɛl, tanga bezarap Dagwi. 33À sè yaga yɛn à tɛ̀ gap mɛn e ra Dagwi de bà tó como na begbɔng begwɔ̀m, ko ba re vɛ. Yɛn à gas badu e tē, ko yɛn à sey pyɛ́ de Dagwi à kana sira a yɛn e ra yɛ̄. Yɛn à bang nenu begukum, 34ko yɛn à rimi nekya de nà re na gap sizɔng. Yɛn à hywit ɛn e jeng de bà simo be mɔbɔs hɛn na bewal. Yɛn à vɔk gâp rebek wɛt, ko yɛn à tɛ́ ɛn vê gap. Yɛn à sè bemât como de ba vɔk gap tyɔng wɛt, ko yɛn à ro mwa nezap bemât como beduk. 35Beha behak de bà tɛ̀ gap mɛn e ra Dagwi bà to sey cáng mɛn de ba ga sene yɛ̄ na neken yi e reku.
Behak arɔng bà kyɛ́ ɛn nà simo sangâl newashak mɛn, ko yɛn à kushu yi na reyɔm de bà tak a yɛn. Yɛn à simo ano, yaga na be bin sene hɛn na neken de na dal nane mo. 36Bà tabas a behak nengyas, ko bà to dak ɛn na bezining; bà tɛ̀ a yɛn ngyang, na be tik ɛn e lɔ̂ ngyang. 37Bà tó ɛn na beta na be mɔbɔs hɛn, bà vugus behak na be gas ɛn zang ba, ko bà mɔbɔs behak na bewal. Bemat vane mo yɛn à sè bepɛng, ko yɛn à bangas hɛn na bahwô vyēl pyɛng kɛ vyēl shi, bà kyě kyè mɛ̀. Bà nɔng ɛn rezot, ko bà teshe na yɛn naka wɛt. 38Yɛn à kyě gǎ e hey tanga e beraku sede bemat de vit a hɛn na kwɔ̂n sangal. Yɛn à kyě sangsal e tara tanga e bavɔng e ji vwel. Jey yemo yà jam yaga yɛn wɛt!
39Dagwi à ha há rat e ra mwa bemat vane mo, yaga yɛn à tɛ̀ gap mɛn e ra yɛ! Ko mwa ano, yɛn à sey wɛt pyɛ de Dagwi à kana sira, a rɔda nɔng ɛn. 40Dagwi à ga yong a wot gwong o hwak de gwa dal na nerat. Ko gwong o gwà sè wɔgɔ, sɛ̌ yɛn a sé tanga wot e ngyen, na be de tɛ̀ ɛn be sila gyat e bayis mɛ.