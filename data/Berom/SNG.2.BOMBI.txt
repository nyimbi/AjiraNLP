1Ma sé zɛrɛ sede jamûk hêy Sharon,
sede jamuk swinang e nɛk.
Hâ Wen
2Sede jamuk swinang e tê serɔgɔ,
ano sa hom a sé e ji behwong.
Hâ Hwong
3Sede cɔgɔ̂t apɛl e tê cɔ́gɔt rehwot,
ano wò yey hom a sé e ji bewen.
Me simo sangal bagat na yɛ,
me wok neta mɛ sede nèy apɛl.
4A wɔ́ na me e duk rê pyɛ̂ nzem,
a tɛ̀ yey e ra me sede tɛ̂ gút e cap.
5Turu hin me na nèy anap nehwogot,
nɔng me hin apɛl me re na a yang me wɛng-wɛng,
gap hom ha ga tala hɛ yaga mân rebek.
6Vwɔ mwɛlɛng mɛ gwa sé e tɛ̂t rato hom,
a kura me na vwɔ yege mɛ.
7À yin behwông Yɛrusalɛm,
sira hom na bevow na begaros hey,
yin sogo hot na yin dul mân rebek mot wɛt,
sɛ̌ wot a yɛnɛ.
Lwɛlɛ gwô neba
Hâ Hwong
8Wok! Fwɔ̂ wò yey hom!
Á woro e kyè vey,
e gyilsit e beraku,
e tē lōm e berahwol.
9Wò yey hom a sé sede davow kɛ bwôt ros,
di ɛ e tumal e bamâ vwarâ duk mot.
E tē byak e bapɔk,
e bɛɛ e bewɔ́rɔ dúl.
10Wò yey hom e ha, e tē:
Hâ Wen
Sogo, à sa hom!
Vey, à zɛrɛ hom!
11Di, zɛng ha ga kwey,
swigi gwa ga vey.
12Bejamuk ba ga tē gbuk e vwel,
jeng lwɛlɛ ya ga vey,
ko be wokos fwɔ̂ lwɛlɛ̂ wǔtut e sevwel mot.
13Retîn regwi re tɔs nèy,
retîn anap re turuk, re paa nesang hyɔɔlɔl.
Sogo, à sa hom!
Vey, à zɛrɛ hom!
14À gwobɔp hom, e sangal e tákla beta,
e lɛrɛ hɛ e zomzom beta.
Tik me di bayis mo,
tik me wok fwɔ mo,
yaga fwɔ mo gwa sé wɛng-wɛng,
ko bayis mo ba sé barat.
15Vos in begam, de be wey na bwî anap,
yaga batîn anap mot ba sé turuk.
Hâ Hwong
16Wò yey hom a sé nwang me,
me arɔng ma sé mwɛ,
e gyenges vyēl mɛ e ji bejamuk besinang.
17Sɛ̌ gasi ha ye gbey, vit a di rezina,
toyo vey na me ziri.
À wò yey hom, ra dey sede davow kɛ bwôt ros
e ra beraku de sarang ha sé e tê vɛ.