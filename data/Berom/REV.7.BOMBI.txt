Nepyak BeIsrayɛl
1E bamâ pyɛ́ yane, ma di betom-lagwi benaas, ko kawɛ e ji mɛn a sé tumal e rwa gul jey hining. Yɛn a sé dulus gùl de be yís yi e rǎ gul naas o, yaga na be pɛsɛl vwel, kɛ berep, kɛ kayɛ cɔgɔt wɛt. 2Ko ma to di tom-lagwi o hwak de a sé nusu yi e rwa rak. Ko a vɔk e vwɔ mɛ pyɛ de ê tɛ̀ a bemat mɛ̀ jɔt ye Dagwi wo neken. A hwo dɛrɛ betom benaas vane mo de Dagwi a ga kana nɔng ɛn reto, na be lashe pyɛ́ de ya sé e vwel tanga e berep na gùl mɛn o, 3a yang ɛn, “Yin lashe vwel, kɛ berep, kɛ cɔ́gɔt wɛt. Gyéng in, sɛ̌ wot a jɛk a besam Dagwi mot jɔt mɛ e batili mɛn e ngyen.” 4Ko ba ha a me nepyak bemat de ba ga jɛk a yɛn jɔt Dagwi e batili mɛn o: Ba sé gu naga rining gu kuru banaas na gu banaas (144,000) de ba sé yi e kayɛ yerê Israyɛl.
5Ba jɛk a bemat gu kuru na vɛ baba (12,000) jɔt
yi e yerê Yuda,
na bemat gu kuru na vɛ baba
yi e yerê Rubɛn,
na bemat gu kuru na vɛ baba
yi e yerê Gat,
6na bemat gu kuru na vɛ baba
yi e yerê Ashɛr,
na bemat gu kuru na vɛ baba
yi e yerê Naftali,
na bemat gu kuru na vɛ baba
yi e yerê Manase,
7na bemat gu kuru na vɛ baba
yi e yerê Simɛyɔn,
na bemat gu kuru na vɛ baba
yi e yerê Levi,
na bemat gu kuru na vɛ baba
yi e yerê Isakar,
8na bemat gu kuru na vɛ baba
yi e yerê Zɛbulun,
na bemat gu kuru na vɛ baba
yi e yerê Yɔsɛf,
na bemat gu kuru na vɛ baba
yi e yerê Bɛnyamin arɔng.
Regyɛng bemat re ré a Dagwi fongol
9E bamâ pyɛ́ yane, ma bɛrɛng, ko ma di gbɔng regyɛng bemat de vit a mwat de a rɔda tɔk basa rɛ. Bemat o ba yi e kayɛ yerê bemasi na yi e kayɛ yere arɔng, ba to sé yi e kayɛ yerê bemât jey na yi e karɛ relêm jey. Mwa hɛn ba tɛ̀ berugu bepɛng, ko ba vɔk nelang tyét e vɔ mɛn. Ba sé tumal e hwomo e nuyêl gwofwa negwɔm Dagwi tanga e nuyêl Ketyimit o arɔng. 10Ko ba gbɔ na gbɔng fwɔ, ba ye,
“A sé e Dagwi,
de e sangsal e ra gwofwa negwɔm,
de a ga sey ot,
yɛ tanga Ketyimit o arɔng!”
11Mwa betom-lagwi ba tumal, ba gwɔrɔ gwofwa negwɔm o tanga bemakuk na pyɛ́ cen nyaas o. Yɛn a hwo gaba e nuyêl gwofwa negwɔm o, ko ba re a Dagwi fongol, 12ba ye,
“Ano!
Tik na wot somo Dagwi, na wot to somo gbɔng nerat mɛ.
E yɛ de a vɔk netsitsɛng.
Tik na wot a feng a yɛ,
na wot a to nɔng ɛ nerey.
E yɛ de a vɔk reto na gap gbak-gbak.
Ey, a sè ano!”
13E bama mo, gwining e ji bemakuk o a rangal me, a ye, “E beva a vane de ba tɛ̀ berugu bepɛng arɛt? Yɛn a yi e gwa arɛt?”
14Ma toyo a yɛ, ma yang ɛ, “Ma tɔk wɛt, à dagwɔ. E hwo de hwà tɔk.”
Ko a yang me, “E yɛn a vane de ba ga tumal gak e gbɔng reyɔm rane, ko ba to nusu hɛn hyɔl. Ba ga kus berugu mɛn na nemî Ketyimit o, ko ba tɛ́ ɛn bepɛng o. 15Pyɛ ma yemo de ya tɛ̀, ba sé tumal e nuyêl gwofwa negwɔm Dagwi, na yɛn a ra a yɛ fwom nagwi na naturuk e ji Gbɔng Duk Re Fongol mɛ. Ko yɛ de e sangsal e ra gwofwa negwɔm o a rɔda gyepes hɛn pyɛ mɛ arɔng. 16Yɛn a rɔda to wok vyong kɛ yêy hwɔshɔ ko tyɔng wɛt. Gwi gwa rɔda ta ɛn wɛt, ko nevɛ̂t gwɛ ne rangas hɛn arɔng wɛt. 17Yaga Ketyimit o de ka sé e tê gwofwa negwɔm Dagwi ka rɔda sè lwek mɛn. Ka rɔda kyɔk ɛn vɔk e lel de nshî vɛ ne nɔng neken. Ko Dagwi a rɔda yishing a yɛn nemwishil mwa yi e bayis mɛn arɔng.”