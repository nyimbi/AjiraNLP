Won yaga na Dagwi a gyeng na a sey bemat mɛ
Yi e vwɔ̂ Davit.
1À Dagwi Darwey, ma sé nɔng o yey hom mwa.
2Ma tɛ̀ gap e ra hwo, à Dagwi hom,
Hwo tɛ̀ a me rekyen wɛt!
Hwo tik vê repugu hom be dak kaà wɛng e ra me wɛt.
3Vit a hwak e ji vemo de be sɛt bayis mɛn e ra hwo de ê wok rekyen,
ko e vemo de be kyɛ́ ɛn hwo bê sɔ rekyen, bê nusu na vɔ sǎn.
4À Dagwi Darwey, dura a me begwong mō,
basa a me, na me raa vɛ.
5Kyè na me e gwong mō gwô tsak o,
basa a me, na me kyè e gwɛ,
yaga hwà sé Dagwi de e sey me.
E hwo wɛ de me sɛt bayis hom e ra hwo kayɛ jeng.
6À Dagwi Darwey, bare na gwong de hwó wok nemwishish bemat,
tanga gwong de hwà tɛ̀ yey na yɛn,
ko e yunung zɔng wɛt de hwó ra ano.
7Yē bam a banɛn na negbarak de ma ra e jeng newen hom,
ko bare na tɛ̂ yey mō vey na me,
yaga hwà sé wo nerat.
8Ey, Dagwi Darwey a sé wo nerat, a sé cik.
Yaga ano, e basa a vê banɛn gwong de gwa jam na be raa.
9E kyè na vemo de be jut ɛn e nû pyɛ cak wɛt, na be ra pyɛ de ya sé tyɛng;
e basa a yɛn, na be raa negwɔn mɛ.
10E mwa pyɛ́ de e ra, e dura a mwa vemo de be gyenges wuna-na-sira tanga badu mɛ nerat,
e ye waa a hɛn ko tyɔng wɛt.
11À Dagwi Darwey, hala a me banɛn hom,
mwa ano de ba sé pyak, na hwo dul mɛ reza mō.
12Hwô dura a kawɛ mwat de e sap o
gwong de ê kyè ɛ.
13Ê sangal sangâl netyang,
ko nèy mɛ nê re nedanelɔ vwel o.
14Dagwi Darwey e lɛrɛ a vemo de be sap ɛ ha wɛt.
E tɛ̀, yɛn a tɔk retîn wuna-na-sira mɛ.
15Bayis hom ba sé e ra Dagwi Darwey kayɛ jeng,
yaga ê pat me yi e segun vê repugu.
16À Dagwi Darwey, di me, tosho reyɔm hom!
Ma sé nju hom zɔng, vit a sɛlɛ.
17Bɔrɔ̂k yey hom he gwɛsɛ hɛ,
sey me yi e mwa yɔ́m de me sɔ!
18Di yɔ́m na zot de me sɔ!
Hala a me banɛn hom mwa.
19Di bemât repugu hom de ba sé hyɔt!
Be bɛɛ me ves vit a yɛnɛ.
20Me jama kwɔ̂n dal na hwo.
Dul me, sey me!
Hwo tik, me sɔ rekyen wɛt.
21Ma sɛt bayis e ra hwo,
na hwo tɛ̀, me sila gyat, me se cik kayɛ jeng.
22À Dagwi, pat BeIsrayɛl
yi e mwa reyɔm de be sɔ!