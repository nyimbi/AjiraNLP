1Samwɛl a hwo yâng Saul, “Dagwi Darwey a ga tomo me, na me shushu hwo na něy, na hwo tɛ́ o gwɔ̀m bemat mɛ BeIsrayɛl. Ko di, a remo, tik na hwo tɛ̀ betong, na hwo wok pyɛ de a rɔda ha a hwo! 2Dagwi Darwey, Dagwi Da Jey Mwa, a ye, yɛ e simo, na a tala BeAmalɛk pyɔ̌n pyɛ de bedabeda mɛn ba kana ra a BeIsrayɛl e gwong, jeng de yɛn à sè kyè vey yi e Misra. 3Kyè, na hwo wɔ̀ hwo e ra BeAmalɛk o. Wey na yɛn, na hwo fugut hɛn tanga kayɛ pyɛ mɛn mwa! Hwo tɛt ɛ hwak e ji mɛn wɛt, ko hwo mɔbɔs hɛn beras na beha, nèy mwa na nemo de ne ngas, na berɔndɔng, na vyēl, na bemaryat, tanga bemadung arɔng!”
4Saul a yishi bemât como mɛ, ba tula hɛn e Tɛlɛm. A bɛrɛng hɛn e hwomo, bá sè gu naga baba (200,000) yi e bak Israyɛl, ko yi e bak Yuda bá sè gu kuru (10,000). 5Yɛ na bemat mɛ ba kyè vɔk e gbɔng repomô BeAmalɛk, ko yɛn a wɔ̀ dyɛng e waba e kwɔbɔrɔng hwak. 6Saul a tomo á BeKeni wɔgɔ, “Nusu hin, na yin gas in na BeAmalɛk, yaga mê wey na yin tanga yɛn! Jeng de BeIsrayɛl mwa bà kana kyè e gwong yi e Misra, ko bedabeda min ba ra a yɛn pyɛ́ ryat.” BeKeni kwong ba vɛ ba nusu yi e hwomo.
7Saul a re BeAmalɛk e como yi e hwomo e Havila vɔk e Shur e rwa rak na Misra. 8Ba vo Agak, gwɔ̀m mɛn, ba vɔk ɛ kwen, ko bwâng bemat mwa ba wey na yɛn, ba fugut hɛn. 9Ko Saul tanga bemat mɛ ba tik Agak kwen. Ba to kasa pyɛ́ ryat e ji berɔndɔng, na vyēl, de ya mɔsɔ, na vyēl byot o, tanga kayɛ pyɛ de ya vɔk nerat. Ko yemo de ya sé yapyi kɛ ya vɔk nerat nehak wɛt, ba wey na yɛ hywiri.
10Dagwi Darwey a ha na Samwɛl, a ye, 11“Ma lashe yey de ma tɛ̀ Saul a tɛ́ ɛ gwɔ̀m, yaga a ga doyo a me bama, a ra pyɛ de ma nɔng ɛ nu wɛt.” Ha hane kwong ha bɔrɔk Samwɛl, ko a tosho a Dagwi Darwey, a pɔl cik naturuk nane. 12A tulu bop nagasi, na a wɔ̀ man na Saul. Ko ba ha a yɛ, “Saul a ga kyè vɔk e repomô Karmɛl, a ga lɔk a tó mɛ gwopyɛ gwohwak sede mwasi, na a nɔ̂ng tó mɛ mɛ̀ reza, a ga to kwey vɔk e Gilgal.” 13Samwɛl a wɔ̀ sɛ̀ ɛ, ko Saul a yang ɛ, “Neken mō ne ros! Dagwi Darwey a tɛ̀ nerat e ra hwo! Ma ga yɛnɛ râ pyɛ de Dagwi Darwey a tɛ̀ me ra.”
14Samwɛl a yang ɛ, “Ko toshô yi yɛ̌ vyēl na berɔndɔng à hemo de ma sé wɔkɔs ɛ?”
15Ko Saul a toyo a yɛ, a ye, “Bemât como ba vey na yɛ̄ yi na BeAmalɛk. Ba kasa vyēl ryat o tanga berɔndɔng berat o yaga nɔrɔ̂ yas de be yɛt vɔk na Dagwi Darwey, Dagwi mō. Bwang o mwa wot a ga wey mɛ, wot a ga fugut yɛ̄ vit.”
16Samwɛl a yang ɛ, “Sǎ yuu! Mê ha a hwo pyɛ de Dagwi Darwey á ha a me naturuk.”
Saul a yang ɛ, “Ey, ko ha!”
17Samwɛl a yang ɛ, “Hwó bɛrɛng rato mō sede hwà sé mwat zɔng. Ko di, e hwo wɛ de hwà sé mwât nuyêl yére BeIsrayɛl! Dagwi Darwey a tɛ̀, ba shushu hwo na něy, na hwo tɛ́ o gwɔ̀m e ra Israyɛl. 18A tomo hwo sede tom, a yang o, ‘Ci, na hwo wɔ̀ tó BeAmalɛk, bemat beves vane, e como, na hwo wey na yɛn, hwo fugut hɛn mwa.’ 19Yaga sɛ́ de hwà kyɛ́ o nà raa badu Dagwi Darwey ɛ? Yaga sɛ́ de hwà yel e ji hashê pyɛ́, na hwo ra pyɛ́ vyes yemo e bayîs Dagwi ano ɛ?”
20Saul a ye, “Ko di, ma ga ra pyɛ de Dagwi Darwey a tomo me wɔ̀ ra: Ma ga vo Agak, gbɔng gwɔ̀m BeAmalɛk, ma vey mɛ kwen, ko ma ga wey na bwâng BeAmalɛk, ma ga fugut hɛn mwa hywiri. 21Ko bemat ba kasa vyēl na berɔndɔng, berat o e ji pyɛ́ de ba re e como. Ba tik yɛ̄ jaram, na be nára a Dagwi Darwey, Dagwi mō mɛ nɔrɔ e ngamo e Gilgal.” 22Ko Samwɛl a yang ɛ,
“E yɛ̌ pyɛ de Dagwi Darwey a dal na simo ɛ?
Be raa reha mɛ, kɛ be nása a yɛ nenɔrɔ̂ yas de be yɛt
tanga pyɛ̂ rangas ɛ?
Wôk ha mɛ ha dal nɔrɔ̂ yas de be yɛt vɔk na yɛ,
vɔ̂k ha mɛ ha dal sebwêp beturuk.
23Yaga kyɛ́ ɛ wôk há ha sé renɛn tyɛng na vyoshon,
tɛ̂ rato kashalang a sé pyɛ vyes tyɛng na râ sekwit.
Sede remo de hwà kyɛ́ o nà raa rehâ Dagwi Darwey,
yɛ arɔng a ga kyɛ́ ɛ, na hwo re negwɔm.”
24Ko Saul a yâng Samwɛl, “Ey, ma ga ra a Dagwi Darwey banɛn. Ma kyɛ́ me nà raa redu mɛ tanga basa mō arɔng. Ko ma wok bengyip bemât como, yaga ano ma raa ha mɛn. 25A remo kwong, ma sé ra won, na hwo hala a me renɛn hom! Toyo tanga me, na me wɔ̀ re a Dagwi Darwey fongol.”
26Ko Samwɛl a yang ɛ, “Ma rɔda toyo tanga hwo wɛt, yaga hwà ga kyɛ́ o rehâ Dagwi Darwey. Yɛ arɔng a ga kyɛ́ ɛ, na hwo re negwɔm Israyɛl.”
27Jeng de Samwɛl a sé doyo, na a kyè, ko Saul a kaba nû gworugu mɛ, ko gwa vɛ̌ hanta hɛ. 28Ko Samwɛl a yang ɛ, “Di, yunung Dagwi Darwey a ga hama negwɔm Israyɛl yi na hwo. A ga nɔng nɛ e vwɔ̂ mwat de a dal o. 29Dagwi wo gbɔng nerey wo BeIsrayɛl e ra bɔs kɛ e sege ha mɛ wɛt, yɛ arɔng a sé mwasi de e sege ha mɛ wɛt.”
30Saul a toyo a yɛ, a ye, “Ey, ma ga ra renɛn. Ko mwa ano, nɔng me nerey e nuyêl bemakuk, na e nuyêl bemat hom BeIsrayɛl. Toyo tanga me, na me wɔ̀ re a Dagwi Darwey, Dagwi mō fongol.” 31Ano kwong, Samwɛl a toyo a raa hɛ, ko Saul a wɔ̀ re a Dagwi Darwey fongol.
32Samwɛl a ye, “Vey in a me na Agak, gbɔng gwɔ̀m BeAmalɛk, e ngamo!” Agak a kyè bɛs vey na yɛ, a ye e yey mɛ, “Ma ga hywit me yi e reku. 33Ko Samwɛl a ye,
“Sede remo de hwà tɛ̀ beha, be tɛ́ ɛn vit a nèy yi na gbɔng wal mō,
ano de neng mō a rɔda tɛ́ ɛ vit a hwey arɔng.”
A vɛ̌ tow Agak na wal e nuyêl gàgbang rangâs pyɛ́ vɔk na Dagwi Darwey e Gilgal.
34Samwɛl a toyo vɔk e Rama, ko Saul kwong a tut vɔk e lɔ e repomo mɛ e Gibeya. 35Samwɛl a to di bayîs Saul wɛt, vɔk e reku mɛ. Ko á sè a yɛ mwishish yaga Saul o, yaga Dagwi Darwey a di a sé naka de a tɛ̀ Saul, a tɛ́ ɛ gbɔng gwɔ̀m BeIsrayɛl wɛt.