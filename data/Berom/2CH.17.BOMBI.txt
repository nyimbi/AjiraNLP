Yɛhɔshafat a re negwɔm
1Yɛhɔshafat hwey mɛ a re negwɔm e to mɛ, ko a tɛ̀ negwɔm mɛ ne vɔk gap pyak e ra ne Israyɛl. 2A tikis bemât como e mwa bapomô Yuda de ba gwɔrɔ vɛ, na mwa bapomô Ɛfrayim de da mɛ Asa a kana re na como.
3Dagwi Darwey á sè na Yɛhɔshafat, yaga á raa begwông da mɛ vê susu mo, de a kyɛ́ ɛ nà raa Baal. 4A jama Dagwî da mɛ, ko a gyeng badu mɛ, a raa negwɔn neves ne BeIsrayɛl wɛt. 5Yaga ano, Dagwi Darwey a tɛ̀ negwɔm o sē tumal tiing e vwɔ mɛ. BeYuda mwa ba vɛ̀sɛ nɔngɔs hɛ nenɔrɔ. Yi ano a tɛ́ ɛ darwey ko ba nɔngɔs hɛ nerey arɔng. 6A ye ngyɛ́k e de raà Dagwi Darwey, ko a gangas nekwɔn sekwit ne berahwol tanga sesêk Ashera, ci hwā mo, e Yuda.
7E shey he netat hê negwɔm mɛ, a tomo bemât nuyêl fwom mɛ: Bɛn-Hayil, na Obadya, na Zɛkarya, na Nɛtanɛl tanga Mikaya na be wɔ̀ basa bapomô Yuda. 8Yɛn á sè tanga BeLevi, na Shemaya, na Netaniya, na Zɛbadya, na Asahɛl, na Shɛmiramɔt, na Yɛhɔnatan, na Adoniya, na Tobiya, tanga Tob-adoniya, ko BeLevi de ba sé bepiris à Ɛlishama, na Yɛhɔram. 9Yɛn á jut bwok-basa Badu Dagwi Darwey ko yɛn á raa bapomô Yuda mwa be basa a bemat o vɛ.
Nerêy Yɛhɔshafat
10Bengyip Dagwi Darwey ba hwo e ra mwa begwɔ̀m bavwel de ba gwɔrɔ Yuda, yi ano, yɛn a ra como na Yɛhɔshafat wɛt. 11Behak e ji BeFilisti ba vey nɔng ɛ nezap nenɔrɔ mwa na ne dyam pyɛng arɔng. BeArap behak arɔng ba vey nɔng ɛ nɔrɔ̂ vyēl pyɛng gu bataama na naga betaama (7,700) na vyēl shi gu bataama na naga betaama (7,700) mó arɔng. 12Yi ano Yɛhɔshafat a re nuyel na gwɛsɛ̂ gap na reto. A lɔk bapomo de ba gwɔrɔ vɛ na jwa tanga begban e yɛnɛ̂ vwêl Yuda, 13ko ba bangas ɛ gwakû pyɛ́ detidetu.
A vɔk bemat como, besuga za wɛt e Yɛrusalɛm. 14E ruhup mɛn yɛn á sè ngan: E Yuda begwɔ̀m bemât como vê gu gu bá sè: Adna yɛ a gbɔng o na bemât como gu naga batat (300,000). 15Mwat de a raa hɛ à Yɛhɔhanan na vɛ gu naga baba na gu kuru rwit (280,000). 16Womo de á raa à Amasiya Zikri, de a nɔng tó mɛ yaga fwôm Dagwi Darwey na besuga gu naga baba (200,000). 17E Bɛnyamin Ɛliyada, suga na bemât como gu naga baba (200,000) de ba vɔk begbang na beruga. 18Mwat de a raa hɛ à Yɛhɔzabat na bemat gu naga na gu kuru rwit (180,000) de ba ga yóng ɛn yaga como. 19Yɛn vemo mwa bá sè na Gbɔng Gwɔ̀m Yɛhɔshafat sana tɛ̀ vemo de a tik ɛn e mwa neyɛnɛ̂ bapomô Yuda de ba gwɔrɔ vɛ na jwa.