1Yêy gbɔng gwɔ̀m ya sé e vwɔ̂ Dagwi Darwey,
e doyo yɛ sede rɔt e kagwa de e simo.
2Kagwɛ gwông mwasi gwa sé tyɛng e di mɛ,
ko Dagwi Darwey e masa neyey.
3Râ necik na gâs badu e tē,
Dagwi Darwey e dal na sêy yɛ e ra yas rangas.
4Paà kwas na dâk gey,
e kywa-kya bemat beves, ya sé banɛn zɔng.
5Pyɛ de mwât tē ngyɛ́k e ra, ye vey na nedanerey pyak,
ko mwât cwey nedanerey dey-dey e bidɛ.
6Sɛ̂ nedanerey na nû nebɔs
ha sé pyɔlɔ de ye kwey ziri sede sekyeng, ha sé sòro reku.
7Yol bemat beves yê yishing hɛn e majey,
yaga ba kyɛ́ ɛn nà ra pyɛ de ya sé tsak o.
8Gwông mwat de a vɔk nɛn gwa sé gwɔdɔrɔk,
ko negwɔn mwat de a sé haalal na sé tyɛng.
9A dal na mwat a sangal nju mɛ e kwɔn de ha mak sé rat wɛt,
de a sangal e lɔ na hwā de e shɔk jim.
10Neyey bemat beves na vɔk cwey banɛn,
ko be di nemwishish mwat vwara mɛn wɛt.
11Jeng de be tabak wo byɛs, vê dunus be tɛ́ ɛn vê netsitsɛng,
jeng de ba basa a mwât netsitsɛng, e sɛ̀ tɔ́k.
12Dagwi wo necik e bɛrɛng lɔ mwat vwes wɛshɛrɛk,
na a di ha wey.
13Mwat de a bang betong na sîn mwat pwɛng,
yɛ pyɛ mɛ ê tosho, ko bê wok ɛ arɔng wɛt.
14Nɔ́rɔ e lɛ́rɛ he ye rɔ̀s à shom,
ko nɔ̂ng pyɛ bang nu e gunung ye dyɛng shom pyep.
15Jeng de ba gas shɔt e tē, e sè pyɛ yey pyɛng na vê cik,
ko e sè pyɛ yɔɔtɔt na bengyip na vê ragas banɛn.
16Mwat de e tē wek e gwông tɔ̂k pyɛ́
ê pɔnglɔ e kwɔ̂n tulâ bavin.
17Mwât kat simô wok neta ê tɛ́ ɛ pwɛng
womo de e simo nshi anap na něy ê tɛ̀ nedanerey wɛt.
18Mwat vwes a sé pyɛ virî wo cik,
vê ra tsak o wɛt ba sé yaga vê sila gyat.
19A dal naka mwat a sangal e tê hêy gbingiring,
de a vɔk hwā de a kat shom na hâ shɔk jim.
20Pyɛ́ ryat de hwó bang, yé nàra e kwɔ̂n sangal wo netsitsɛng,
ko tɔn e wɔlɔk yɛ.
21Mwat de e raa necik na dura nerat,
ê sɛ̀ neken na gbɔng nerey.
22Mwat gwining wo netsitsɛng e re repomo de ra vɔk bemat como pyak,
ko a gangas vwara de gwa dul repomo mo.
23Womo de e gyeng nu mɛ na lem mɛ,
e dul tó mɛ yi e reyɔm.
24Mwât dak kaa na paà kwas be yila hɛ a mwât byɛs,
womo de e ra pyɛ́ na tos to na netset.
25Simô cwey pyɛ́ he wey na riri,
yaga vɔ mɛ be kyɛ́ ɛn râ fwom.
26Mwa woshô mwat vwes e sǎ e de marâ yis,
ko wo cik e nɔng, e gunung vwɔ wɛt.
27Nenɔrɔ̂ rangas yas wo neves na sé pyɛ byɛm-byɛm,
taga a vey na nɛ na bare ves.
28Mwât nuha bɔs ê wey,
ko hâ mwat de e wok hê nàra.
29Mwat vwes e dura sede a sé mwat rwat,
ko womo de a sila gyat e bare begwong mɛ kayɛ jeng.
30Vit a netsitsɛng, vit a tɔ́k, vit a redu,
de ha vɔk sɛlɛ e repugu na Dagwi Darwey.
31Bé yong bedwa yaga tuk como,
ko wɛng ha sé yi na Dagwi Darwey.