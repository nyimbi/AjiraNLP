Yóng in yaga vêy Darwey
1À begwa, pyɛ cak ya sɛ́ wɛt de yê tɛ̀, wot a jɛk a yin e ra jeng tanga tuk de pyɛ́ yemo ya rɔda ba té. 2Yaga yin pyɛ min, yin a tɔk tsɛng-tsɛng, Darwey e ba vey sana tɔ̂k bemat sede gbik de e vey naturuk. 3Jeng de bemat bê sè tē, “Kayɛ pyɛ ya sé yaang, ko ya sé gyat”, ko gòbok, gawey hê hwo e ra yɛn! Hā rɔda hwo sede rûs tɔ́ de ha kaba hwā de e kyè wɔ̀ tɔ hwey. Vit a mwat de a rɔda hywit ɛ. 4Ko di in, à begwa, yin a sé sangal e ji lwīl wɛt. Yaga ano, ba rɔda ba vo in pút wɛt e jeng de Darwey e ba vey, sede remo de gbik e vo bemat pút. 5Mwa hin, yin a sé vê negbey, yin a to sé vê nagwi. Pyɛ mot cak ya sé na naturuk kɛ na lwīl wɛt. 6Yaga ano, wot a sè e de nevwa sede bwang bemat wɛt; ko tik na wot a sè ywey, na wot a yɛklɛ hot. 7Yaga vemo de be kyese nevwa be kyese nɛ naturuk, ko vemo de be feng siring be feng wɛ naturuk arɔng. 8Ko wot à, sede remo de wot a sé vê nagwi, tik na wot a yɛklɛ hot. Tik na wot a re nuyel na sêy tsak o na Dagwi, na wot a to tɛ̀ yey mot na bemat arɔng. Ka sede wot a ra ano, ko a sé sede wot a tɛ̀ bepamâ dyam, na wot a bang mɛ̀ beragey mot. Tik na wot a to sɛt yey mot e ra Dagwi de a rɔda sey neken mot. Ka sede wot a ra ano, ko a sé sede wot a tɛ̀ bong dyam, na wot a dul mɛ̀ bato mot. 9Yaga Dagwi a ga kana yong ɛ̀ na wot a sɔ reyɔm na shom mɛ wɛt, ko yaga na wot a sey neken yi na Darwey mot Yɛsu Kristi. 10Yɛ a ku, yaga na a sɛlɛ hot, yaga na wot a bin sangal tanga yɛ jeng de a rɔda ba toyo, kɛ wot a sé beken kɛ bavin o ayi. 11Yaga ano, gwɛ̌ hin a bemin gap, na yin a to sɛlɛ bemin naka, sede remo de yin a sé ra a remo.
Bása hê yɛnɛ mo tanga tē show
12À begwa, wot e ra won na yin, na yin a nɔ̂ng vemo de be pɛngɛ hɛn e de râ fwom e tē min nerey. E yɛn de Darwey a tɛ̀ na be sè bemât nuyel min, na be to basa a yin pyɛ́ de ya sé tyɛng. 13Nɔng in hɛn nerey de na dal mwa, na yin a tɛ̀ yey min na yɛn yaga fwom de be ra yaga yin. Sangal hin tyang na bemin.
14À begwa, wot e shonong e ra yin wɔgɔ, tusa hin beriri; gwɛ̌ hin a vemo de ba vɔk bengyip gap; sɛlɛ hin vemo de ba vɔk gâp rebek wɛt; niri hin na kawɛ mwat. 15Di in, mwat hwak a talâ mumwɛ pyɛ vyes na neves wɛt; ko yē in ngyɛ́k kayɛ jeng na yin a ra a bemín tanga kawɛ mwat arɔng pyɛ́ ryat.
16Vɔk in yey pyɛng jojot; 17yin tik râ won wɛt; 18feng in a Dagwi e ji kayɛ pyɛ de ya sɛ̀ in. Pyɛ ma yane de Dagwi e simo na yin a ra, yin de yin a sé sangal e ji nesa na Yɛsu Kristi.
19Yin dul fwôm Gabik Jɛrɛ wɛt; 20yin kwon byɛs neha vemo de be tē, yɛn e zarap yi na Dagwi. 21Masa hin kayɛ pyɛ, ko vɔk in yēmo de ya sé ryat e ji yɛ̄. 22Kyɛ́ in nà ra kayɛ pyɛ de ya sé vyes.
23Tik na Dagwi, de e tɛ̀sɛ neyey bemat ne dyɛng, a tɛ̀ in na yin a sè jɛrɛ e kagwɛ gwong. Tik na a to gyeng in sana buru, yin mwa burang: E gabik min, na e yey min, na e rebek min, vɔk e jeng de Darwey mot Yɛsu Kristi e ba vɛ̄ hɛ. 24Yɛ de a yila hin a rɔda ra ano, yaga yɛ e ra pyɛ́ de a ha.
25À begwa, rá in won yaga wot arɔng.
26Tang în mwa begwa show e gwong de gwa dura tɛ̂ yey min.
27Ma sé nɔng in nu e ji rezâ Darwey wɔgɔ, bē basa a mwa begwa bwok-rwang gwomo.
28Tik na Darwey mot Yɛsu Kristi a dura a yin nerat mɛ.