1Ano kwong Sɔlɔmɔn a ye:
“Dagwi Darwey a ga kasa na a sangal
e ji wut hywiinin,
2ko ma ga lɔk a hwo lɔ̂ negwɔm
rat o za wɛt,
kwɔn de hwô sangal ɛ
neshey gbak-gbak.”
Sɔlɔmɔn a ha na bemat
(1Gwɔ̀m 8:14-21)
3Gbɔng Gwɔ̀m Sɔlɔmɔn a hwo doyo bayis mɛ vɔk na bemat o, ko a tɛ̀ a mwa BeIsrayɛl de ba tula hɛn nerat, e jeng de mwa hɛn ba sé e tumal. 4Ko a ye, “Be somo Dagwi Darwey, Dagwî Israyɛl, de a sila pyɛ de a ga vo a da hom Davit nu, a ye, 5‘Yimo tuk de ma pat bemat hom yi e Misra, ma kasa gbɔng repomo rehak e yerê Israyɛl cak wɛt, na be lɔk ɛ̀ gbɔng duk yaga na reza hom re sè e hwomo, ko ma kasa mwat hwak wɛt na a re negwɔm e ra bemat hom. 6Ko ma ga kasa Yɛrusalɛm na reza hom re sè e hwomo. Ano arɔng ma ga kasa Davit na a sè e ra bemat hom BeIsrayɛl.’ 7Da hom Davit á vɔk e yey na a lɔk gbɔng duk yaga rezâ Dagwi Darwey, Dagwî Israyɛl. 8Ko Dagwi Darwey a yâng da hom Davit, ‘Hwà ra naka de hwà bare lɔ̂k gbɔng duk yaga reza hom. 9Mwa ano, hwô lɔk wɛ wɛt, ko e hwey mo de bê tɔ a hwo de hê lɔk Gbɔng Duk Re Fongol o yaga reza hom.’ 10Di in, Dagwi Darwey a ga sila vonu de a ra. A remo, ma ga re negwɔm da hom, ko ma sé sangal e ra gwofwa negwɔm Israyɛl, sede remo de Dagwi Darwey a vo nu. Ma ga lɔk Gbɔng Duk Re Fongol yaga Dagwi Darwey, Dagwî BeIsrayɛl, 11ma ga to yong kwɔ̂n gbɔng duk o yaga Kundung Wuna-na-Sirâ Dagwi Darwey de a ra na BeIsrayɛl.”
Won de Sɔlɔmɔn a ra
(1Gwɔ̀m 8:22-50)
12Ano kwong Sɔlɔmɔn a tumal e nuyêl gàgbang rangâs yas vɔk na Dagwi Darwey, e bayis mwa regyɛng BeIsrayɛl, ko a nára vɔ mɛ. 13Sɔlɔmɔn a ga kana yong gàgbang dyam pama de nelis o na netes o na sé mita beba na jɔ̄t tyat (2.3 mita) e kahɛ hagat, ko nelis o vɔk e rak o na sé mita gwining na jɔ̄t nyaas (1.4 mita). A wɔ̀ tik wɛ e tê lalâ Gbɔng Duk o, ko a tumal e ra wɛ. A hwo ye guduruk e bayîs mwa regyɛng BeIsrayɛl, ko a nára vɔ mɛ vɔk e lagwi. 14A ye, “À Dagwi Darwey, Dagwî BeIsrayɛl, vit a dagwi hwak e lagwi kɛ e jey de ba rɔda tyɛngrɛ hɛ na hwo! Hwó sila sira de hwà wuna na bemat mō, hwó tɛ̀ yey na bemat mō vemo de be raa hwo na yey mɛn mwa. 15Hwà ga gyeng ha de hwà kana sira a sam mō, da hom Davit. Di, yunung hwà ga sila kahɛ ha. 16A remo, à Dagwi Darwey, Dagwî BeIsrayɛl, sila ha de hwà sira a da hom arɔng. Hwà ye, sede nèy mɛ na gyenges badu mō, tyɛng sede remo de yɛ a ra, ko gwining e ji nɛ a rɔda dopse re negwɔm BeIsrayɛl kayɛ jeng. 17À Dagwi wo Israyɛl, tik na kahɛ ha de hwà kana sira a sam mō Davit he sila.
18“Ko hwo, à Dagwi, lagwi rwey wò rak o wa ka vey a hwo wɛt. Ko e rɛ̌ de hwô tɔk sangal e jey yemo, na e Gbɔng Duk Re Fongol womo de ma lɔk ɛ? 19Ko mwa ano, à Dagwi Darwey, Dagwi hom, wok won hom, wet betong na won hom. Me sam mō ma sé vey na won hom e nuyel mō yunung. 20Bɛrɛng Gbɔng Duk o kayɛ jeng, naturuk na nagwi! Kwɔn hemo de hwà kasa, na be dopse re a hwo ɛ fongol. Wok won hom, jeng de ma doyo bayis hom vey e wɛ, ma sé ra won. 21Wok won hom na hê bemat mō BeIsrayɛl. Jeng de wot a doyo bayis vey e ngamo, wok ot yi e kwɔ̂n sangal mō e lagwi na hwo hala a wot banɛn mot.
22“Ka sede mwat e tono renɛn de ba ye, a ra a mumwɛ, sede ba vey na yɛ, na be nɔng ɛ sira e nuyêl gàgbang rangas yas e duk womo, 23ko tik na hwo wok yi e lagwi na hwo yɛrɛ shɔt. Tala mwât renɛn pyɔlɔ mɛ, ko hwo hàla mwât tsak o.
24“Ka sede bemat mō BeIsrayɛl ba kyɛ́ ɛn nà raa ha mō, ko ba re ɛn e como, ko ka sede yɛn a doyo vey na hwo, ba tɔk o sede darwey mɛn, ba ra won, na hwo hala a yɛn banɛn e duk womo, 25ko tik na hwo wok ɛn yi e lagwi. Hàla a yɛn banɛn mɛn, na hwo toyo na yɛn vey e sevwel semo de hwà kana nɔ̂ng bedabeda mɛn.
26“Ka sede bemat mō ba kyɛ́ ɛn nà raa ha mō, ko hwà ró na rwak, ko ka sede yɛn a doyo yi e banɛn mɛn, ba sey o sede darwey mɛn, yɛn a doyo bayis mɛn vey e duk womo, ba ra won, 27ko tik na hwo wok ɛn yi e lagwi. Hàla banɛ̂n gbɔng gwɔ̀m tanga vê BeIsrayɛl. Basa a yɛn pyɛ́ de ya sé tyɛng. Ano, à Dagwi Darwey, tomo na rwak e ra vwel mō hemo de hwà nɔ̂ng bemat mō, na he sè mɛn.
28“Ka sede vyong kɛ tumbang ba hwo, kɛ pyɛ́ ya lashe hɛ yaga gûl rak gwa pɛl, kɛ bekut ba lashe yɛ, kɛ rawal wa re yɛ, kɛ bemât repugu mɛn ba vey jugu, kɛ serɔ sa vey e tɛ̂ yɛ, 29ko tik na hwo wok won mɛn. Sede hwak e ji bemat mō BeIsrayɛl a yel e reyɔm, ko a nára vɔ mɛ vey e duk womo, 30wok won na won mɛ e kwɔ̂n sangal mō e lagwi. Hàla a yɛ, na hwo to sɛlɛ hɛ. Ko tala kawɛ mwat tyɛng na pyɛ de a ra yaga hwà tɔk yey mɛ. Ey mwin, hwo wɛ nju mo hwà tɔk yêy mwasi. 31Ano de bemat mō ba rɔda ba ra tyɛng pyɛ de hwà ha a yɛn, ba rɔda wok ha mō kayɛ jeng de yɛn a sé na sangal e sevwel de hwà ga nɔ̂ng bedabeda mot.
32-33“Jeng de ba rɔda rèmo gbɔng reza mō na pyɛ́ de hwà ra na gbɔng reto mō, bemat beduk ba rɔda wok. Ano kwong, ka sede mwat hwak de a sé WoIsrayɛl wɛt a vey yi e vwel hak yikyik, na a ra won vey e duk womo, 34ko tik na hwo wok won mɛ yi e kwɔ̂n sangal mō e lagwi, na hwo to nɔng ɛ pyɛ de a ra won o. Ano de bemât jey mwa bê tɔk o, na be sap o, sede bemat mō BeIsrayɛl. Yɛn a rɔda to tɔk, ma lɔk Gbɔng Duk womo, na wo se kwɔn de bê re a hwo ɛ fongol.
35“Ka sede hwà tɛ̀ bemat mō ba wɔ̀ to como na bemât repugu mɛn, ko ba sé ra won e kwɔn de ba sé ɛ, bé bɛrɛng gbɔng repomo remo de hwà kasa, tanga Gbɔng Duk womo de ma lɔk yaga hwo, 36ko tik na hwo wok won mɛn, na hwo nɔng ɛn wɛng.
37“Vit a mwat de a sé sana ra banɛn. Ko ka sede bemat mō ba ra a hwo banɛn, ka hwà tɛ̀ shom na yɛn, hwà tik ɛn, bemât repugu mɛn be re ɛn e como, be hashe hɛn vɔk e vwel hak yikyik, na be tɛ́ ɛn besam. 38-39Ko ka sede e hwomo yɛn a tosho gabɔk na tsak o, ba kulsa banɛn mɛn, ba ra won be bɛrɛng vey e sevwel semo de hwà ga nɔ̂ng bedabeda mot, na gbɔng repomo remo de hwà ga kasa, tanga Gbɔng Duk womo de ma ga lɔk a hwo, tik na hwo wok won mɛn yi e kwɔ̂n sangal mō e lagwi na hwo tosho reyɔm mɛn. Hàla a yɛn banɛn o tanga nekashalang mɛn de ba vɔk vey na hwo. 40A remo, à Dagwi hom, tik na bayis mo be sè pyot, na hwo wet betong na won yi e kwɔn hemo.
41“Sogo a remo à Dagwi Darwey, Dagwi,
na hwo wɔ́ e kwɔ̂n pɔngɔ mo,
hwo na kundung gwo gap mo.
Tik na bepiris mo, à Dagwi Darwey, Dagwi,
be tɛ̀ yɔ̀m neken,
ko tik vê tsak o na hwo be vɔk
yey pyɛng e ji nerat mo.
42À Dagwi Darwey, Dagwi hwo kyini
gbɔng gwɔ̀m de hwà ga kasa wɛt.
Bare na yey mo na mwât fwom mo
Davit arɔng.”