Won yaga sangâl netyang BeIsrayɛl
Lwɛlɛ yaga ruhûp Kora. Gwá sè e vwɔ̂ mwât kyé na lɛlɛ.
1À Dagwi Darwey, hwà ga dura nerat na vwel de ha sé mō,
hwà ga to suna yerê Yakɔp.
2Hwà ga hala burû bemat mō,
hwà ga fugut a yɛn banɛn mɛn mwa.
3Hwà tik shom mō,
hwà yɛklɛ shom mō de yá tē puu.
4To suna hot, à Dagwi, mwât sey ot,
tik râ shom na wot!
5Hwà rɔda ra shom na wot gbak-gbak arɛt?
Shom mō yê nàra wɔ sɛ̀ nezamang a?
6To turu hot, yaga na wot, bemat mō,
wot a vɔk yey pyɛng na hwo.
7À Dagwi Darwey, dura a wot nerat mō,
ko hwo vey sey ot!
8Ma sé wet betong na pyɛ de Dagwi Darwey a sé ha.
E ha hâ sangâl netyang yaga bemat mɛ,
yaga vemo de ba sé pang na yɛ,
ko be to doyo e netɔn mɛn wɛt.
9Mwin, a sé e yong ɛ, na a sey vemo de be sap ɛ,
na gbɔng nerey mɛ ne se e vwel mot.
10Dagwi de a tɛ̀ yey na BeIsrayɛl,
tanga BeIsrayɛl de ba sé pang na yɛ bê man.
BeIsrayɛl de be gyeng ha mɛ ba rɔda sɛ̀ netyang
de e nɔng vemo de a tɛ̀ yey na yɛn.
11BeIsrayɛl de ba sé pang na Dagwi
ba rɔda nára vɔ mɛn yi e jey,
ko Dagwi de e ye waa a BeIsrayɛl ko tyɔng wɛt
a rɔda bɛrɛng yi e lagwi.
12Ey, Dagwi Darwey ê nɔng ot pyɛ́ de ya sé ryat,
ko wot ê sɛ̀ bwal rwat e vwel mot.
13Dagwi a sé cik, negwɔn a nane de ne kyè e nuyel mɛ sede mwât mok,
ko ne yong gwong yaga yɛ.