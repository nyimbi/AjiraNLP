Cīnat neha Sɔlɔmɔn o nehak
(C.Neha 25—29)
1Cīnat neha Sɔlɔmɔn nehak a nemo de bemât Hɛzɛkiya, gbɔng gwɔ̀m Yuda ba tula.
2Gbɔng nerey Dagwi ne à lɛ́rɛ pyɛ́,
ko nerey begbɔng begwɔ̀m nè a kúlu pyɛ́.
3Sede hâ nelis sě lagwi, ko neciwil sě jey,
ano yêy begbɔng begwɔ̀m, be tɔk ngyɛgɛt yɛ wɛt.
4Pat serwik yi e ji dyam pyɛng,
ko zu a vɔk pyɛ́ yông neshǐ pyɛ̂ re.
5Pat mwat vwes yi e nuyel gbɔng gwɔ̀m,
ko gwofwa negwɔm mɛ gwô se tɛ̂ retis e ra necik.
6Hwo kwon jut to mō mwat rwey e nuyel gbɔng gwɔ̀m,
kɛ hwo tumal e dem bemat berey wɛt.
7A dal na be yang o, “Vey bagat na gwɔ̀m”
de bê yang o, “Sogo yi e ngamo.”
8Hwo kwon tele wô tɛ̂ sekun wɛt,
e sɛ́ de hwô ra e yɛnɛ mo,
jeng de repugu mō ra tɛ̀ o e ji rekyen ɛ?
9Tɔrɔng há mō tanga mwat vwara mō mo,
ko hwo kwon kulu pyɛ neyaang mwat hwak wɛt,
10ka ano wɛt ko womo de e wokos hwo ê vey a hwo na rekyen,
ko reza mō reves rê nàra vit a yɛnɛ.
11Há tyɛng e jeng, ha sɛ́ sede pyɛ de ba wɔrɔ na wɔnɔ dyam shinang,
de ba tik e ji dyam pyɛng.
12Sede yɔbɔ̂ dyam shinang kɛ pyɛ de ba tɔrɔ na dyam shinang,
à mwât gyong wo netsitsɛng vɔk na mwat de e wok ha.
13Sede wût nemuk fwala e jeng hywɛp,
ano de tom tsak o a sé na vemo de ba tomo hɛ.
E tɛ̀ yêy dalɔ mɛ ye sɛ̀ wɛng-wɛng.
14Mwât dak kaà râ nɔrɔ, ko vit à nɔng,
a sé sede bale na gul, ko vit a rwak.
15Dâk yey na niri hê sege barê gwɔ̀m,
ko lêm há, hê tɔk kwɔrɔ kup.
16Sede hwà sɛ̀ shok, sɔ pyɛ de yê vey a hwo,
hwo kwon sɔ yē dal gap wɛt, yaga hwô de hwɔs.
17Hwo dop e lɔ mwat vwara mo wɛt,
ka ano wɛt ê ruru na hwo, ko ê bɛ̀ɛ hwo ves.
18Mwât nuha bɔs e ra mwât vwara mɛ,
a sé sede kpurung, kɛ wal, kɛ kwêt myol.
19Tɛ̂ gap e ra mwat de vit a tsak o e jeng reyɔm,
ha sé sede hwin vwes, kɛ bwol de gwa sé jógodok.
20Rá a mwat de e lashe yey lwɛlɛ ha sé
sede hywɛrɛm hɛ e jeng de jey ya sé ceere,
sede nevwashe e ra ram.
21Sede mwat repugu mō e wok vyong, nɔng ɛ pyɛ́ na a re,
ko sede e wok yêy hwɔshɔ, nɔng ɛ nshi na a sɔ.
22Hemo hê tɛ̀ cilâ kya e ra to mɛ,
ko Dagwi Darwey ê tala hwo pyɔlɔ mō.
23Gûl rwa bato gwo vey na rwak,
ko mwât ryɔgɔt e vey na shom.
24A dal naka mwat a sangal nju mɛ e kwɔn de ha mak sé rat wɛt,
de a sangal e lɔ na hwā de e shɔk jim.
25Sede nshî ceere na mwât yey hwɔshɔ,
ano yɛgɛt yat yi e repomô yikyik.
26Sede hwês nshî ruguduk kɛ lwêl nshi neves,
a sé ano na wo cik de e nɔngɔs to mɛ e nuyel mwat vwes.
27A sé naka na hwo sɔ shok pyak wɛt,
kɛ simo nerey kayɛ jeng wɛt.
28Mwat de e rɔgɔs yey wɛt,
a sé sede repomo de jwâ rɛ wa ga gabsa.