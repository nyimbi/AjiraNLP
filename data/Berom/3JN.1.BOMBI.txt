1Bwok-rwang gwomo yi e vwɔ̂ mwakûk ekilisiya.
Vɔk na sâ yey hom Gayus de ma tɛ̀ yey na hwo mwin.
2À sâ yey hom, ma sé ra won, yaga na kayɛ pyɛ ye sè naka na hwo, na hwo to vɔk netyâng rebek arɔng, tyɛng sede remo de ma tɔk, yey mō ya sé tyang. 3Ma vɔk yey pyɛng sizɔng jeng de begwa mot vê raa behak bá vey, ko bá ha, hwó raa gwông Dagwi de gwa sé tsak o na yey mō mwa, sede remo de hwó dopse raa gwɛ.
4Jeng de me wok, nèy hom ne raa gwong de gwa sé tsak o, há mo he pɛngɛ a me yey he dal pyɛ̂ mwa.
Neha de ba somo mɛ̀ Gayus
5À sâ yey hom, be tó yey na hwo ko tyɔng wɛt na fwom de hwó ra yaga begwa mot vê raa, mwa ano de ba yi e nekwɔn neduk. 6Yɛn a ha a bemât ekilisiya e ngamo gwong de hwó tɛ̀ yey na yɛn. A rɔda sè naka na hwo sɛlɛ hɛn e kwɛngɛl mɛn e gwong de gwa jam a Dagwi. 7Yɛn a hwo kwɛngɛl o, yaga na be ra a Kristi fwom, ko yɛn a sey pyɛ́ cak wɛt yi na bemat de ba sé bemat-raa wɛt. 8Ano kwong, tik na wot a sɛlɛ yerê bemat vane, yaga na wot a bin sè besâ fwom tanga yɛn e de shara a bemat há de ha sé tsak o.
Diyotarefes na Demetiriyus
9Ma ga kana jɛk bwok-rwang vɔk na ekilisiya, ko Diyotarefes, yɛ de e simo a sè mwât nuyel mɛn mwa, á kyɛ́ ɛ nà wok há hom. 10Yaga ano, jeng de me ba vey, ma rɔda ba kulu kayɛ pyɛ de a sé ra, yɛ a yerê ryɔgɔt tanga neha bɔs de a vɛ́sɛ e ra wot. Ko pyɛ́ yane ya vey a yɛ wɛt: E to kyɛgɛs hɛ nà sey begwa mot de be vɛ̀sɛ, ko e dulus bemât ekilisiya de be simo be sey begwa mo, ko e simo na a ro ɛn yi e ekilisiya mo e gùna mo!
11À sâ yey hom, hwo masa negwɔn neves wɛt, ko masa negwɔn de na sé nerat e negya. Mwat de e ra pyɛ́ ryat a sé wo Dagwi, ko yɛ womo de e ra pyɛ́ vyes a ga tɔk Dagwi wɛt.
12Kawɛ mwat a sé ha ha rat e ra Demetiriyus, ko negwɔn mɛ ne dura, yɛ e raa gwông Dagwi de gwa sé tsak o. Wot arɔng, wot e ha, yɛ a sé mwat rwat, ko yin a tɔk, nuha mot ha sé tsak o.
Neha ne yɛnɛ mo
13Ma vɔk pyɛ́ cak pyak de me simo me ha a hwo, ko me simo na me jɛk yɛ̄ e bwok-rwang wɛt. 14Ko ma sɛt yey hom, mê vey bagat ba di o, na wot a ra há mo bayis na bayis e negya.
15Tik na Dagwi a tɛ̀ yey mō ye dyɛng.
Besa mō mwa be tang o show. Tâng besa mot mwa hɛn vivining show.