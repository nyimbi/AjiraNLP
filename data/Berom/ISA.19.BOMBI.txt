Ha siitit e ra Misra
1Ha siitit e ra Misra a hemo.
Di, Dagwi Darwey a sé laga rele de re tele dey-dey,
na a vey e Misra,
ko pyɛ̂ sekwît Misra yê vow
e nuyel mɛ,
ko neyey BeMisra mo nê ye ywey e ji mɛn.
2Mê tɛ̀ BeMisra be ra repugu na bemɛn
ko yɛn ê ra yol, hwak na mumwɛ,
mwât vwara na mwât vwara mɛ,
repomo na repomo, segwɔm na segwɔm,
3ko gabîk BeMisra hê nusu yi e ji mɛn,
ko mê suk pyɛ́ de yɛn e yong,
yɛn ê vos badu na cī
na begabîk bevuvwel,
na bevwoshon tanga vê begabik beves.
4Mê nára BeMisra e vwɔ̂ dalɔ vwes,
Gbɔng gwɔ̀m vwes ê re negwɔm e ra yɛn,
Darwey Dagwi Darwey, Dâ Jey Mwa a ye ano.
5Nshî Gwɔrɔt Nil nê ye jɔng,
ko gwɔrɔt o gwô tele e nedem nehak ko nehak ne hworok.
6Gwòng nshi de yɛn a yong bê ro nesang hwoolol,
ko nelang gwɔrɔt o nê tɛ́ ɛn nesɛl o, ne hworok,
sere na sɔ̂ng rɔt bê bɔsɔ.
7Nekwɔn nehak e bakwogôm gwɔrɔt o nê sè hal sana pyɛ́,
e bahagât gwɔrɔt o mwa,
ko kayɛ pyɛ de ba tus e bakwogom o yê hworok,
gul gwô gangas yɛ, ko ye to sè wɛt.
8Bemât vôs betɔk bê ra sesin,
mwa vemo de be nása begúk mɛn e gwɔrɔt o bê lashe yey,
ko vemo de be shara bagun e ra nshi mo
ê yang ɛn jwɛɛnɛn.
9Bemât fwôm shwey ê sè a yɛn waa
ko vê tabâs shwey o na vê nekwɔn lɔk bê gyɔrɔs.
10Bemat lɔkɔs berugu ê yang ɛn yɔɔt,
ko mwa vê râ fwôm byɛ, be lashe yey.
11Bemât fwôm gwɔ̀m Zowan
ba sé betɔn tyɔng wɛt,
bemât vôs badu Farawo de ba sé tsɛng-tsɛng
be vos badu baves.
Yi e rɛ̌ de hwô yâng Farawo,
“Ma sé hwak e ji vê tɔ́k tyɔng wɛt,
wo yerê begwɔ̀m raane ɛ?”
12Bemat min vê tɔ́k tyɔng wɛt o
ba sé e gwa a remo ɛ?
Tik na yɛn a ha a hwo, na hwo dura
pyɛ de Dagwi Darwey, Dâ Jey Mwa a ga yong e ra Misra.
13Bemât fwôm gwɔ̀m Zowan ba ga tɛ́ ɛn betɔn,
ko bemât fwôm gwɔ̀m Mɛmfis ba ga kwɛlɛng hɛn,
vemo de ba sé bedâ yere mo,
ba ga tɛ̀ Misra wo vuru gwong.
14Dagwi Darwey a ga shushu hɛn na gabîk súk ɛn,
ko yɛn a ga tɛ̀ Misra wo tē tàrak e kayɛ pyɛ de wó ra,
sede mwât sefeng e tē tarak e ra hwɔs.
15Vit à pyɛ de hwak e Misra ê tɔk ra,
kɛ a sé rwey kɛ swɛl ayi.
16E jeng o, BeMisra bê sè sede beha, ko bê vow na bengyip e nuyêl vwɔ de Dagwi Darwey, Dâ Jey Mwa ê nára e ra yɛn. 17Ko sevwêl Yuda sê sè a BeMisra mo pyɛ bengyip, kawɛ mwat de ba ha a yɛ hâ sɛ̀ ê wok bengyip yaga pyɛ de Dagwi Darwey, Dâ Jey Mwa a sé yong e ra yɛn.
Nerat e ra Misra, na Asirya tanga Israyɛl
18E jeng o, bê vɔk bapomo batungun e sevwêl Misra de be ha lêm Kanaan ko ba ga sira na be gyeng hâ Dagwi Darwey, Dâ Jey Mwa. Bê yila hak e ji vɛ à Repomô Gwi.
19E jeng o, bê vɔk ɛ̀ gàgbang rangas yas Dagwi Darwey e tê vwêl Misra, na swesek vɔk na Dagwi Darwey e yɛnɛ̂ hɛ. 20Gwô sè pyɛ dura na ye nuha vɔk na Dagwi Darwey, Dâ Jey Mwa e vwêl Misra, jeng de yɛn a tosho á Dagwi Darwey yaga be tak a yɛn, ê tomo a yɛn na mwât sey ɛn, ko ê gyep ɛn, a sey ɛn arɔng. 21Dagwi Darwey ê tɛ̀ BeMisra be tɔk ɛ, ko yɛn ê tɔk ɛ e jeng o, yɛn ê re a yɛ fongol na nɔrɔ̂ rangâs yas, na hê rangâs yas burang, ko yɛn ê sisa hɛn na Dagwi Darwey, ko be sila sisa mo. 22Dagwi Darwey ê fala Misra, ê fala ko a to tɛ̀ ɛn tyang, yɛn ê to toyo vey na Dagwi Darwey, ko ê wet betong na newon mɛn ko a tɛ̀ ɛn tyang.
23E jeng o, bê vɔk gbɔng gwong yi e Misra vɔk e Asirya, ko WoAsirya ê vey e Misra, ko WoMisra ê wɔ e Asirya, ko BeMisra bê re fongol na vê Asirya.
24E jeng o, Israyɛl wô sè wo netat tanga Misra na Asirya vê nerat e tê jey, 25de Dagwi Darwey, Dâ Jey Mwa a tɛ̀ a yɛ nerat, a ye, “Vê yey pyɛng a BeMisra bemat hom, na BeAsirya fwôm vɔ hom tanga BeIsrayɛl pyɛ̂ nedanelɔ hom.”