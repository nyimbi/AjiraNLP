Gbɔng gwɔ̀m de Dagwi a kasa
1E sɛ́ ya tɛ̀, yére bemât jey be sogo nehywɛ ɛ?
E sɛ́ ya tɛ̀, bemat o be yongos begwong de bê tɛ̀ to wɛt ɛ?
2Begbɔng begwɔ̀m jey ba sé yong ɛn,
be wuna hɛn na be sogo e ra Dagwi Darwey
na gbɔng gwɔ̀m de a kasa mo.
3Ba tē, “Wot a ga ruru na râ sesam mɛn!
Tik wot a viri bato mot!”
4Ko Darwey a sé shɛgɛsh e gwofwa negwɔm mɛ e lagwi,
e shɛgɛsh fwôm netɔn de ba sé mɛ.
5-6E ha na yɛn na shom, a tē,
“Me wɛ de ma ga tɛ̀ gbɔng gwɔ̀m hom e Siyɔn,
e raku de ma tik jaram yaga me.”
Ko shom mɛ mo ya tɛ̀ ɛn, ba vow yaga bengyip.
7Me ha pyɛ de Dagwi Darwey a ha.
A yang me, “Hwà sé hwey hom,
yunung ma ga tɛ́ me da mō.
8Ra won, ko ma rɔda tɛ̀ o gbɔng gwɔ̀m yére bemât jey mwa,
jey mwa yê sè myo.
9Hwô tɔk dak ɛn na wɔrɔ,
hwô tɔk wey na yɛn sede be bunut rwêy cwem.”
10Hóo! À yin begbɔng begwɔ̀m, toyo hin e ji nehywɛ min!
Tē in naka, à yin de yin a sé re negwɔm e ra jey.
11Ré in a Dagwi Darwey fongol, sap in hɛ.
Vɔk in yey pyɛng, vow in.
12Ko gaba hin e cât bol hwey mɛ.
Ka ano wɛt, shom mɛ yê sogo,
ko yin ê pere ku, yaga a vɔk ɛ shom wɛt.
Ko vê wɛng a vemo de be jama kwɔ̂n dal na yɛ!