Neha e ra gwông tɛ̂ mwat haalal e bamâ rɔ̂ hwô rebek ves
1-2Dagwi Darwey a nɔ̂ng Mose badu vemo e ra gwông tɛ̂ mwat de a kana vɔk rɔ̂ hwô rebek hak ves o haalal:
E tuk de bê ha wɔgɔ, mwat o a sé haalal, bê wɔ na yɛ na piris, 3womo de ê nusu na yɛ e jey yi e kwɔ̂n ye ngyɔk, na a masa hɛ. Ka sede mwat o a ga tɛ̀ tyang, 4ko piris o ê nɔng nu, bē vey na benon beba de ba sé kyiri wɛt, na cɛk cɔgɔt sida, na shwey de ha sé zwey, tanga kelang hísɔ̀p. 5A rɔda nɔng nu, be yɛrɛ gwining e ji benon o e ra repey de ra vɔk ɛ nshî lwel. 6E bama mo, ê to jut gwonon o gworo, ko a gyira gwɛ mwa na cɛk cɔgɔt sida, na shwey o, tanga kelang hísɔ̀p o e ji nemî gwonon de ba ga yɛrɛ. 7A rɔda zagat nemi mo zang taama e ra mwat de a ga tɛ̀ tyang o, ko a ye, a sé haalal. Ano arɔng, ê hala gwonon gwokwen o gwo kyè vɔk e hey. 8Mwat o ê kus berugu mɛ, a hwon mwa tot mɛ, a kus ɛ, ko ê tɛ́ ɛ haalal. A remo ê tɔk toyo e kwɔ̂n ye ngyɔk, ko ê yel e buk mɛ wɛt, sɛ̌ bamâ pɔlɔ taama. 9E tuk hê taama mo, ê to wula to mɛ, a hwon negyɛk mɛ, na tôt bagyîng bayis mɛ, tanga mwa tôt rebek mɛ; ê kus berugu mɛ, ko a kus ɛ. Ano de ê tɛ́ ɛ haalal.
10E tuk hê rwit, mwat o ê wɔ na bebôt beturuk beba tanga shep vyel ye shey hining de vit a yɛ na rām kɛ pyɛ cak vyes, ê vɔk ɛ nemuk alkama nerat neshǐ masa netat de ba ga suk nɛ na něy pwat, tanga něy pwat sede rebit shǐ masa. 11Piris ê kyè na mwat o na mwa pyɛ́ mo wɔ e rwi bûk sangâl Dagwi. 12A rɔda jut gwining e ji bebôt beturuk o tanga něy pwat de na sé sede rebit shǐ masa, a nára yɛ nɔrɔ̂ yông burû gawey, ko ê ra mɛ, sede ba sé nára a Dagwi Darwey nɔrɔ̂ yɛ̄. 13A rɔda yɛrɛ bwôt turuk o e nuyêl bûk sangâl Dagwi e kwɔn de be yɛt ɛ yas yaga nɔrɔ̂ fûng banɛn na nɔrɔ̂ yas burang. Yaga nɔrɔ̂ yông burû gawey ha sé hê piris tyɛng na nɔrɔ̂ fûng banɛn. A sé pyɛ de ya dal na nejɛrɛ. 14Piris o ê vɛ nemi mo, ko a tɛ̀ a mwat de be kyè wɔ tɛ̀ ɛ haalal o nɛ e kwɔ̂ng fwông vwɔ yege mɛ, na e ra kwɛn vwɔ mɛ rwey gwo yege, tanga e ra kwɛn bwol mɛ rwey gwo yege arɔng. 15Ano kwong, ê vɛ něy pwat o, a shushu nɛ e tas vwɔ mwɛlɛng mɛ. 16A rɔda gyira kwɛn vwɔ yege mɛ e ji nɛ, ko a zagat nɛ zang taama e nuyêl bûk sangâl Dagwi. 17A rɔda to tɛ̀ a mwat de be kyè wɔ̀ tɛ̀ ɛ haalal bwang něy de na sé e tas vwɔ mɛ na nemî turuk o e kwɔ̂ng fwông vwɔ yege mɛ, na e ra kwɛn vwɔ mɛ rwey gwo yege, tanga e ra kwɛn bwol mɛ rwey gwo yege arɔng. 18Bwang něy de na tɛt ɛ e tas vwɔ mɛ mo ê shushu a mwat o nɛ e rato. Gwong a gwomo de ê ra na a yong ɛ̀ pyɛ de ya kana sé e tê mwat o na Dagwi Darwey.
19E bama mo, piris o ê nára shep vyel ye nɔrɔ̂ fûng banɛn. Ano de ê to ra fwôm pat ɛ yi e sangal ligis. Ko ê yɛrɛ turuk wo neba mo de wa sé yaga nɔrɔ̂ yas burang. 20A rɔda nára wɛ, tanga nɔrɔ̂ nemuk e ra gàgbang rangas o. Ko yɛnɛ̂ râ fwôm tɛ́sɛ hɛn haalal a hemo. Ano de mwat o ê tɛ́ ɛ haalal.
21Ka sede mwat o a sé pwɛng, a tɔk sɛ̀ pyɛ́ yemo wɛt, yɛ ê wɔ na bwôt turuk gwining zɔng yaga nɔrɔ̂ yông burû gawey, bê ra mɛ sede ba sé nára a Dagwi Darwey nɔrɔ̂ wɛ. A rɔda vɔk ɛ nemuk nerat neshǐ masa neba zɔng, de ba ga suk nɛ na něy pwat, tanga něy pwat sede rebit shǐ masa arɔng. 22A rɔda to vɔk ɛ bewǔtut beba kɛ bebɔp beba ayi, gwining yaga nɔrɔ de be nára yaga halâ banɛn, ko gwining o arɔng yaga nɔrɔ burang. 23E tuk hê rwit ê wɔ́ a piris o na pyɛ́ mo e nuyêl bûk sangâl Dagwi yaga fwôm tɛ́ ɛ mɛ haalal. 24Piris o ê jut bwôt turuk o, na něy pwat o, ko a ra mɛ, sede ba sé nára a Dagwi Darwey nɔrɔ̂ yɛ. 25A rɔda yɛrɛ bwôt turuk o, a vɛ nemi mo, ko a tɛ̀ a mwat de be kyè wɔ̀ tɛ̀ ɛ haalal nɛ e kwɔ̂ng fwông vwɔ yege mɛ, na e ra kwɛn vwɔ mɛ rwey gwo yege, tanga e ra kwɛn bwol mɛ rwey gwo yege arɔng. 26Ano arɔng, piris o ê vɛ něy pwat o, a shushu nɛ e tas vwɔ mwɛlɛng mɛ. 27A rɔda gyira kwɛn vwɔ yege mɛ e ji nɛ, ko a zagat nɛ zang taama e nuyêl bûk sangâl Dagwi. 28A rɔda to tɛ̀ a mwat de be kyè wɔ̀ tɛ̀ ɛ haalal bwang něy de na sé e tas vwɔ mɛ na nemî turuk o e kwɔ̂ng fwông vwɔ yege mɛ, na e ra kwɛn vwɔ mɛ rwey gwo yege, tanga e ra kwɛn bwol mɛ rwey gwo yege arɔng. 29Bwang něy de na tɛt ɛ e tas vwɔ mɛ ê shushu a mwat o nɛ e rato. Gwong a gwomo de ê ra, na a yong ɛ̀ pyɛ de yá kana sè e tê mwat o na Dagwi Darwey. 30Ko ê nára nɔrɔ̂ gwining e ji bewǔtut kɛ bebɔp, 31yaga nɔrɔ̂ fûng banɛn, ê to nára gwining o yaga nɔrɔ burang de ba wuna na nɔrɔ̂ nemuk arɔng. Gwong a gwomo de piris ê ra fwôm tɛ́ ɛ mɛ haalal. 32Di, redu remo ra sé yaga mwat de a vɔk rɔ̂ hwô rebek ves, womo de a sɛ̀ yerê pyɛ́ de be simo yaga narâ nɔrɔ mo wɛt.
Neha e ra nelɔ mbùl
33Dagwi Darwey a ha a Mose na Aharon a ye: 34Jeng de yin a yel e ji vwêl Kanaan de me kyè wɔ̀ nɔng in, na he sè min, ko mê tɛ̀ lɔ hak he kaba mbùl. 35Tik na dalɔ mo a wɔ̀ ha a piris wɔgɔ, pyɛ cak sede mbùl ya ga kaba lɔ mɛ. 36Piris o ê nɔng nu, be paa pyɛ́ mwa de ya sé e ji lɔ mo, gyam na a de kyè wɔ̀ masa pyɛ mo. Ka ano wɛt, ka bê ye, pyɛ́ mo mwa ya sé ligis. Ano, piris o ê wɔ, 37ko ê masa kwɔn o. Ka sede a di e vwarâ duk o kwɔn de ha ragas ɛ negwim-gwim kɛ nesinang, ko ha ga re vwara mo, 38ê nusu yi e lɔ mo, ko a bang hɛ na makwili pɔlɔ taama. 39E tuk hê taama, ê to wɔ̀ masa hɛ. Ka sede a sɛ̀ mbùl o na ga karak, 40ko ê nɔng nu, bē paa beta de ba vɔk mbùl o, bē wɔ̀ barak vɛ e kwɔ̂n ligis e mâ repomo. 41Ko ê tɛ̀, be kara hê varâ duk ji mo mwa, ko bē wɔ̀ losho e kwɔ̂n ligis o. 42Ko bē vey na beta mo behak, bē lɔk mɛ e tô vere de ba ga kana paa, ko bē to lolom varâ duk o.
43Ka sede mbùl o na to tulu gbak e lɔ mo, e bama de ba ga kana paa beta mo, ko ba ga to lolom hɛ, 44ko piris o ê to wɔ̀ masa hɛ. Ka sede nà ga karak, ko hemo ha dura, a sé yerê mbùl de ne vey na wey, ko lɔ mo ha sé ligis. 45Gbing-gbing be gangas hɛ, bē hashe beta mo, na cɔ́gɔt o, na mwa sebwos lolom o, bē wɔ̀ losho mwa e kwɔn ligis.
46Kawɛ mwat de a yel e ji lɔ mo, e jeng de ha sé e banga, ê tɛ́ ɛ ligis vɔk e nawiri. 47Ano arɔng, kawɛ mwat de a dyɛng ɛ, kɛ a re ɛ pyɛ́ e ji hɛ, ko ê kus berugu mɛ.
48Ko ka sede piris o a wɔ̀ masa hɛ, ko a di mbùl o na ga to tulu wɛt, e bama de ba ga to lolom varâ duk ji mo, ko ê ha wɔgɔ, lɔ mo ha sé haalal, yaga mbùl o na ga tala hɛ. 49Yaga tɛ̂ lɔ mo haalal, ê jut benon beba, na cɛk cɔgɔt sida, na shwey de ha sé zwey, tanga kelang hísɔ̀p. 50A rɔda yɛrɛ gwonon o gwining e ra repey de ra vɔk ɛ nshî lwel. 51E bama mo, ê jut cɛk cɔgɔt sida, na kelang hísɔ̀p, na shwey sinang o tanga gwonon gwining o, ko a gyira yɛ̄ e ji nemi de na ga kyɛrɛ hɛn na nshî lwel, ko ê zagat nemi mo e lɔ mo zang taama. 52Gwong a gwomo de ê ra fwom na nemî gwonon o, na nshî lwel, na gwonon gwokwen o, na cɔgɔt sida, na kelang hísɔ̀p, tanga shwey sinang o na a tɛ̀ mɛ lɔ mo haalal. 53E bama de a ga ra ano, ko ê hala gwonon gwokwen o gwo kyè vɔk e hey. Gwong a gwomo de ê ra fwôm tɛ̂ lɔ mo haalal.
54Badu ma vemo de ba sé yaga nerɔ hwô rebek neves, 55-56na nedem pus, kɛ benot, kɛ nebwat-bwat; ba to sé yaga yerê vungu na mbùl de be vey na wey e ra berugu na nelɔ arɔng. 57Badu vemo bê sɛlɛ hin, na yin a tɔk gas e tê mwat de a sé ligis, na womo de a sé haalal, na yin a to gas e tê pyɛ de ya sé ligis na yinde ya sé haalal arɔng.