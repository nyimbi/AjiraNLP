1Yishak a yila Yakɔp, a tɛ̀ a yɛ nerat, ko a nɔng ɛ nu, a yang ɛ, “Hwo vo hwā yi e ji behwông BeKanaan wɛt! 2Kyè vɔk e Mɛsɔpɔtamya-Bato, vɔk e lɔ gwasha mō Bɛtuwɛl, na hwo vo hwā e hwomo yi e ji behwông Laban, gwà neng-gwɔ mō. 3Tik na Dagwi Wo Retô Mwa a tɛ̀ a hwo nerat, na a tɛ̀ hwo tɔs nèy, na nɛ karak hɛn, sɛ̌ hwà ba tɛ́ o dâ regyɛng yére bemât jey. 4Tik na a tɛ̀ a hwo tanga yere mō nerat yerê nemo de à kana tɛ̀ a Abraham, na hwo bin tɛ́ o dâ sevwel de hwà sé sangal ɛ̀ sede kwɛnɛt, sevwel semo de Dagwi à kana nɔ̂ng Abraham.”
5Ano kwong, Yishak a tɛ̀ Yakɔp e gwong, ko a kyè vɔk e Mɛsɔpɔtamya-Bato e kwɔ̂n Laban, hwêy Bɛtuwɛl, WoAram. Laban o yɛ a gwà Rɛbɛka, dê Yakɔp na Esau.
Esau a to vo hwā hwak
6Esau a wok wɔgɔ, Yishak a ga tɛ̀ a Yakɔp nerat, ko a tomo na yɛ vɔk e Mɛsɔpɔtamya-Bato, na a bin vo hwā yi e hwomo. A to wok wɔgɔ, jeng de da mɛn á sè tɛ̀ a Yakɔp nerat, ko a nɔng ɛ nu, a kwon vo hwâ BeKanaan wɛt. 7Ko Yakɔp a raa hâ da mɛ na neng-gwɔ mɛ, a kyè vɔk e Mɛsɔpɔtamya. 8Ko Esau a de tɔk, da mɛ Yishak e simo behâ BeKanaan wɛt. 9Yaga ano a kyè vɔk na Ishmayɛl, hwêy Abraham, ko a ra wenêng Mahalat, gwà Nɛbayɔt, hwey hwông Ishmayɛl, a gwɛ̌ e ra beha de a kana vɔk.
Yakɔp a ranas negwi e Bet-Ɛl
10Yakɔp a hala Bɛɛr-Sheba, a vo gwong vɔk e Haran. 11A wɔ̀ wul kwɔn hak; e hwomo a pɔl ɛ, yaga gwi gwa ga kana gaba. A jut hwàk e ji beta de ba sé e kwɔn o, a vɛ́ mɛ pyɛ tîk to, ko a dyɛng e hwomo. 12A ranas negwi, a di gǎt de wa sé yi e vwel wɔ̀ wul lagwi, ko betom-lagwi vê Dagwi ba sé turus, be gyiris e ra wɛ. 13Ko Dagwi Darwey a tumal e vwara mɛ, ko a ye, “Ma sé Dagwi Darwey, Dagwi wo beda mō Abraham na Yishak. Vwel hemo de hwà sé dyɛng ɛ, mê nɔng o hɛ tanga yére mō. 14Yére mō kwong ya rɔda se pyak sede fongôl vwel, ko yin e shara hin vɔk e neyɛnɛ̂ rwa rak na ta, tanga rwa bato na batin arɔng. Mwa yére bemasi e jey yê ra won, na me tɛ̀ nerat e ra yɛ̄, sede remo de ma tɛ̀ nerat e ra hwo tanga yere mō. 15Di, ma rɔda se tanga hwo. Ma rɔda gyep o e kahɛ kwɔn de hwô kyè wɔ, na me to toyo na hwo e vwel hemo. Ma rɔda tik o wɛt, ko mê ra mwa pyɛ́ de ma sira a hwo.”
16Yakɔp a sene yi e dem nevwa, a ye, “Hàa! Dagwi Darwey a sé e kwɔn hemo, ko ma tɔk wɛt!” 17A vow rebek, ko a ye, “E yerê hɛ̌ kwɔn a hemo ɛ? Ha sé kwɔ̂n jɔgɔ wɛt! Ha sé lɔ̂ Dagwi, hɛ à rwi gwong vɔk e lagwi!”
18Bop nagasi Yakɔp a sogo, a jut gwofwa de a tik ɛ to, a tɛ̀ gwɛ cik, na gwo tɛ́ ɛ pyɛ bare, ko a shushu něy e ra gwɛ. 19A vo a kwɔn o rezâ Bet-Ɛl; ba kana tâng hɛ a Lus. 20A sira hɛ, a ye, “Ka sede Dagwi e se tanga me, na a gyep me e ji kwɛngɛl gwomo, na a nɔng me pyɛ́ de mê re, na berugu de mê tɛ̀, 21na me to toyo tyang e lɔ da hom, ko Dagwi Darwey e tɛ́ ɛ Dagwi hom. 22Ko gwofwa gwomo de ma ga tɛ̀ gwɛ cik yaga pyɛ bare, gwô tɛ̀ ɛ kwɔ̂n re a Dagwi fongol, ko e ji kayɛ pyɛ́ kuru de e nɔng me, mê nɔng ɛ pyɔlɔ.”