Wôn mwât rɔ
Lwɛlɛ̂ Davit. Gwá sè e vwɔ̂ mwât kyé na lɛlɛ.
1Vê wɛng a vemo de be bare na bepɛng!
E jeng reyɔm, Dagwi Darwey ê sey ɛn,
2ê gyeng ɛn, ko ê tik ɛn beken.
Ê nɔng ɛn wɛng e vwel o,
ê tik ɛn, be gaba e vwɔ̂ vɛ̂ repugu mɛn wɛt.
3Jeng de be rō ɛn, ê tɛ̀ ɛn tyang,
ko ê turu hɛn.
4Ma ye, “À Dagwi Darwey, ma ga ra a hwo nɛn.
Tosho reyɔm hom, na hwo tɛ̀ me tyang!”
5Bemât repugu hom be tē naka na me wɛt,
be tē, “E ba ku nayu ɛ, na be ye bam na yɛ ɛ?”
6Behak mɛn be vɛ̀sɛ tang me show e rak o zɔng,
ko e neyey mɛn be tulsa neha neves e ra me,
e bama mo, be kyě bere nɛ̀ kagwa.
7Mwa vemo de be ra repugu na me be ha show show e ra me,
be bare, rɔ hom ha sé ves sizɔng.
8Be tē, “A vɔk rɔ ves,
ê sang to sogo wɛt!”
9Ma kana tɛ̀ gap e ra gbɔng sa hom,
womo de a ga re pyɛ́ e shi hining na me,
ko mwa ano, a ga doyo e ra me.
10Wok nemwishish hom à Dagwi Darwey!
Toyo a me na netyâng rebek hom,
na me tala bemât repugu hom o.
11Ko jeng de bê to dak kaà wɛng e ra me wɛt,
mê tɔk, yey mō ya pɛngɛ na me.
12Hwó sɛlɛ me, yaga me sila gyat,
ko hwó tik, na me se bagat na hwo neshey gbak-gbak.
13Bē somo Dagwi Darwey, Dagwi wo BeIsrayɛl,
a remo na e ngamo nuyel gbak-gbak!
Ano, a sè ano!