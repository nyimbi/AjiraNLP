Shɔt Dagwi ye cik
1Dagwi Darwey a ye:
“Ma dura tó hom na vemo de ba jama me wɛt.
Ma ye, ‘Me à womo, me à womo’,
na yerê bemat jey de ya yila e ra reza hom wɛt.
2Kahɛ tuk ma nára vɔ hom
vɔk na yere ye sogô nehywɛ,
yemo de ye kyè e gwong de gwa jam wɛt,
ye raa pyɛ́ de ya yong pyɛ yɛ̄.
3Bemat de be sǎ e de cɔgɔs me,
na nása nɔrɔ̂ pyɛ̂ rangas e bě,
na nása pyɛ̂ nesang hyɔɔlɔl
e ra gàgbang rangas wo bagàt bwos.
4Yɛn e sangsal e ji besak,
ko be pɔlɔs e nekwɔn lɛrɛ.
Yɛn e re banamâ zà,
na lêng pyɛ̂ byɛm-byɛm e neshǐ mɛn.
5Yɛn e tē, ‘Sangal hin e jey, yin vey bagat na me wɛt,
yaga ma sé jaram e ra yin.’
Bemat o ba sé sede sekyeng e bawol hom,
sede kya de he lolo kayɛ jeng.
6Di, ba jɛk yɛrɛ̂ shɔt mɛn ngan:
Mê sǎ yuu wɛt, ko mê tala hɛn.
Mwin, mê tala hɛn e ra bol mɛn,
7banɛn mɛn na vê bedabeda mɛn mwa.
Hâ Dagwi Darwey à hemo.
A remo de yɛn a rangas pyɛ̂ nesang hyɔɔlɔl e ra beraku,
ko ba dùsa me e berahwol.
Mê mara e ra bol mɛn
pyɛ̂ tala mwa yaga tom mɛn.
8Dagwi Darwey a ye:
Sede remo de be sɛ̀ vwɔ̂ nèy anap
de nshi mo na rɔngɔl e ji mo,
ko bemat bé ye, ‘Hwo kwon wey na gwɛ wɛt,
yaga pyɛ ryat ya se e ji mo.’
Mê ra ano yaga nerât bemât fwom hom,
ko mê wey na yɛn mwa wɛt.
9Mê yi na yere yi e Yakɔp
ko yi na Yuda, bemât rê nedanelɔ beraku hom.
Vemo de ma kasa bê re nedanelɔ yɛ̄,
ko bemât fwom hom bê sangal e hwomo.
10Nɛk Sharon wô sè kwɔ̂n sehwêy vyēl,
ko Nɛk Akɔr kwɔ̂n dyɛngɛ̂ berɔndɔng,
yaga bemat hom de ba jama me.
11Ko yin de yin a ye waa à Dagwi Darwey,
yin a ye bam à raku hom wo jɛrɛ,
yin a yong kwɔ̂n rê pyɛ́ yaga Gat,
ko yin a sila nekyɔ̂k nshi anap de ba ga puru yaga Meni, ci min.
12Mê tɛ̀ yɛnɛ min he sè na wal,
ko mwa yin yin ê ye ngyuk na be yɛt in,
yaga jeng de ma yila ko yin á toyo a mɛ wɛt,
jeng de ma ha, yin á wet betong wɛt,
ko yin á ra pyɛ de ya sé vyes e bayis hom,
ko yin á kasa pyɛ de ma vɔk yey pyɛng na yɛ wɛt.
13Yaga ano Darwey Dagwi Darwey a ye:
Bemât fwom hom bê re,
ko yin ê wok vyong,
bemât fwom hom bê sɔ,
ko yin ê vɔk yêy hwɔshɔ,
bemât fwom hom bê vɔk yey pyɛng,
ko yin ê sɔ rekyen.
14Bemât fwom hom bê ra lwɛlɛ na yey pyɛng,
ko yin ê tosho na nepêp yey,
ko yin ê dak sekun na lashê gabik.
15Yin ê tik zá min sede pyɛ dúsa na vemo de ma kasa,
ko Darwey Dagwi Darwey ê mɔbɔs hin,
ko na bemât fwom mɛ ê nɔng ɛn reza detu.
16Kawɛ de a jama nerât tó mɛ e vwel o,
ê jama nɛ yi na rezâ Dagwi wo tsak o,
Kawɛ de a sira e vwel o
ê sira na rezâ Dagwi wo tsak o.
Yaga ba ga ye bam à yɔ́m hê raane,
ko ha sé e lɛrɛ na me.”
Lagwi pwas na jey pyas
17Di, ma sé kyè wɔ̀ yong lagwi pwas
na jey pyas arɔng.
Pyɛ̂ raane bê to bare na yɛ,
kɛ yê to vey e yey wɛt.
18Ko vɔk yey pyɛng na hwo shɛgɛsh gbak-gbak,
e ra pyɛ́ de ma sé yong,
yaga ma sé kyè wɔ̀ yong
Yɛrusalɛm na wo sè pyɛ yey pyɛng,
na bemat o be sè pyɛ nerat.
19Mê vɔk yey pyɛng e Yɛrusalɛm,
ko mê di nerât bemat hom,
Bê to wok lwɛ́lɛ sesin e ji mo ko tyɔng wɛt,
kɛ sesîn lashê yey ayi.
20Bê sang to sɛ̀ hwey e ji mo de hê sè ken nepɔlɔ tyɔng zɔng wɛt,
kɛ mwakuk de a wul jeng kwopa mɛ wɛt,
yaga womo de ê ku na neshey naga
bê di ɛ sede wen,
ko womo de a radɛ neshey naga
bê di ɛ sede wò gawey.
21Yɛn ê lɔk nelɔ be sangal e nɛ,
yɛn ê tus bě anap ko be re nèy o.
22Yɛn ê lɔk nelɔ, ko behak be sangal ɛ wɛt,
yɛn ê tus pyɛ́ ko behak be re wɛt,
yaga sede nepɔlɔ̂ cɔgɔt ano nepɔlɔ̂ bemat hom nê sè,
ko vemo de ma kasa bê ros e de wôk netâ fwom vɔ mɛn.
23Bê pɛngɛ hɛ̂n fwom e nɔrɔ wɛt,
kɛ bê tɔs nèy de ba yong a nɛ gawey,
yaga yɛn ê sè yerê vê nerât Dagwi Darwey
ko nèy mɛn nê sè ano arɔng.
24Gyam na yɛn a yila mê toyo mɛ,
yɛn a sè rɔ̌ ha mê wok.
25Gbɔng bwá na byot tyimit bê re pyɛ́ jining o,
gukum wô re hwéy sede hywàrak,
ko gàbak, pyɛ̂ re gwɛ yê sè búm!
Yɛn ê mǎ, kɛ be wey na pyɛ
e ra mwa raku hom wo jɛrɛ wɛt.
Hâ Dagwi Darwey à hemo.