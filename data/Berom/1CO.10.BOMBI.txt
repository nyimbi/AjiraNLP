Tabak e ra rehâ sâp cī
1À begwa, me simo yin a tɔk pyɛ́ yemo de yà té na bedabeda mot de bà raa Mose. Rele rà bang ɛn mwa hɛn na re dul ɛn, ko mwa hɛn arɔng bà kwey e ji Gworep Swinang. 2Jeng de yɛn à sè e ji rele mo tanga e ji gworep o, bà tɛ̀ a yɛn mwa batisma. Batisma mo wà dura, yɛn à wuna hɛn na Mose. 3Mwa hɛn yɛn à re pyɛ́ yerê jining de ya yi na Dagwi. 4Ko mwa hɛn yɛn à sɔ nshi yerê nining de Dagwi à nɔng ɛn. Nshi de yɛn à sɔ na yi e gwofwa de Dagwi à dura a yɛn, gwomo de gwà raa hɛn, ko gwofwa mo gwɛ à Kristi. 5Ko mwa ano, Dagwi à vɔk yey pyɛng na bwarwey mɛn wɛt. Yaga ano, yɛn à kushu, ko bavin mɛn bà kyě shara hɛn kpɛɛ e hey.
6Pyɛ́ yemo ya sé a bemat pyɛ̂ dura na ye tusa hot yi e cwey ragâs pyɛ́ vyes tyɛng sede bedabeda mot bà ra. 7Ano kwong, yin sap cī wɛt, sede remo de bebak e ji mɛn bà ra. Sede remo de bà jɛk wɔgɔ, “Bemat o bà sangal na be re na be to sɔ; ko e bama mo, yɛn à sogo be hwo rɛ̌ yerê hê bemat de be sap Dagwi wɛt.” 8Wot ra nejwang wɛt, sede remo de behak e ji mɛn bà ra, ko gu kuru baba na vɛ batat (23,000) e ji mɛn bà ku tuk hining. 9Wot mara Dagwi wɛt, sede remo de behak mɛn bà ra, ko begwɔ̄m bà mɔbɔs hɛn. 10Yin shɔk jim wɛt, sede remo de behak mɛn bà ra, ko tom-lagwi de a weres na bemat à mɔbɔs hɛn.
11Pyɛ́ yemo yà kana té na yɛn na ye sè a bemat pyɛ̂ dura; bà jɛk yɛ̄ na ye sè a wot pyɛ̂ tabak, yaga wot a sé sangal e jeng de jey ya vey bagât tala hɛ.
12Yaga ano, kawɛ mwat de e bare, a sé tumal gak, tik na a tē naka, a kwon gaba wɛt! 13Vit a setɔgɔs sehak de sa ga vey na yin sɛ̌ yere semo de bemât mwa ba ga tɔ́k ɛn na sɛ. Dagwi e sege há mɛ wɛt, ko a rɔda tik in na be mara hin na yerê mara de ha dal gâp niri min wɛt. Ko e jeng de ba sé mara hin o, a rɔda nɔng in gap na yin a tumal gak; yi ano, a rɔda nɔng in gwong hwak de yin a rɔda tɔk nusu hin ɛ̀ tyang.
14Yaga ano, à besâ yey hom, pyɛ min cak ye sè na sâp cī wɛt. 15Ma sé ha na yin sede bemat de ba sé tsɛng-tsɛng; yin pyɛ min, mara hin há de ma sé ha, na yin a di. 16Jeng de wot e re pyɛ̂ Darwey, wot e feng a Dagwi yaga keshi. E de sɔ̂ keshi mo, wot a sé wuna hot na Kristi yi na nemi mɛ. Ko e de kwɔrɔs kpam-tuk na wot a re, wot a sé wuna hot na rebêk Kristi. 17Regat kpam-tuk o ra sé rining zɔng. Yaga ano, wot mwa wot a sé rebek rining arɔng, mwa ano de wot a sé pyak, yaga wot mwa wot e re yi e regat rining rane mo.
18Bàre hin na BeIsrayɛl: Vemo de be re nenɔrɔ̂ yas de be yɛt vɔk na Dagwi be wuna nesa na Dagwi, yɛ de be nára nenɔrɔ mo vɔk na yɛ. 19Yin e bare, kɛ gyeng me tē, nɔrɔ̂ yas de be yɛt na be nɔ̂ng ci ha sé pyɛ cak arɛt? Kɛ me tē, ci mo pyɛ yɛ ya sé pyɛ cak arɛt? 20Wey! Ko jeng de bemat de be tɔk Dagwi wɛt be nára nɔrɔ, be nára ano na be nɔng cēng hɛ, ko a sé e Dagwi de be nɔng ɛ wɛt. Ko me simo na yin a wuna nesa na cēng wɛt. 21Yin e tɔk sɔ keshi Darwey, na yin a to sɔ keshi cēng arɔng wɛt. Yin e tɔk re pyɛ́ e tebut Darwey tanga e tebut cēng arɔng wɛt. 22Kɛ wot e simo wot a tɛ̀ shôm Dagwi ye sogo arɛt? Yin e bare, wot a dal ɛ na gap arɛt?
Rá in kayɛ pyɛ nɔ̂ng Dagwi nerey
23Bemat behak bê ye, “Ba simo a wot na wot ra kayɛ pyɛ.” Ko mwin, a sé e kayɛ pyɛ de ya vɔk a yin nerat wɛt. “Ba simo a wot na wot ra kayɛ pyɛ” — ko a sé e kayɛ pyɛ wɛt de ye tɛ̀, yin a re nuyel e gwông raa. 24Mwat hwak a jāma pyɛ de yê sè a yɛ ryat nju mɛ wɛt, ko tik na a jāma pyɛ de yê sè a bemat behak ryat arɔng.
25Yin ê tɔk re kayɛ pyɛ de be rɛsɛl e kwɔ̂n rɛsɛ̂l banama sana rangal pyɛ de yê tɛ̀ yey min ye sè kàt. 26Yaga bà jɛk e Bwok-basa Dagwi wɔgɔ, “Jey o ya sé yê Darwey tanga kayɛ pyɛ de ya sé e jî yɛ.”
27Ka sede mwat de a sé mwat-raa wɛt a rini hin pyɛ̂ re, ko yin a simo na yin a wɔ́, tik na yin re kayɛ pyɛ de ba nɔng in sana rangal pyɛ de yê tɛ̀ yey min ye sè kàt. 28Ko ka sede mwat hwak a yang in, “Ba ga kana ra sekwit na pyɛ́ yemo”, yin re yɛ̄ wɛt yaga mwat de a ha a yin o tanga yaga bare yey arɔng — 29ma sé ha e ra bare yêy mwat wane mo ko e ra mín wɛt.
Kɛ gyeng mwat hwak ê ye, “Yaga sɛ́ de bare yêy mwat hwak hê tɔk vɔk reto e ra me arɛt? 30Ka sede ma feng a Dagwi yaga pyɛ́ mo, ko yaga sɛ́ de be ha há ves e ra me yaga pyɛ́ de ma feng a Dagwi yaga yɛ̄ arɛt?”
31Ano kwong, kayɛ pyɛ de yin e ra, kɛ a sé rê pyɛ́ kɛ a sé sɔ̂ pyɛ́ cak ayi, rá in yɛ̄ mwa e gwong de gwo tɛ̀ be nɔ̂ng Dagwi nerey. 32Yin sangal e gwong de gwô tɛ̀ bemat behak be ye bugurɛk wɛt, kɛ ba sé BeYuda, kɛ bemât yére dyuk, kɛ bemât ekilisiyâ Dagwi ayi. 33Rá in tyɛng sede remo de me ra: Me tē ngyɛ́k na me pɛngɛ a kawɛ mwat yey e kagwɛ gwong. Yaga me jāma nerât tó hom wɛt ko nerât bemat pyak, yaga na be bin sey neken mɛn.