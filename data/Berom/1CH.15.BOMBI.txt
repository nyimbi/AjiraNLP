Ba yóng kyé na kundung Dagwi vɔk e Yɛrusalɛm
1Davit a lɔk a to mɛ nelɔ e gbɔng repomo mɛ. Ano arɔng, a yong kwɔn hak yaga Kundung Wuna-na-Sira Dagwi, ko a yong buk naka yaga na be tik ɛ gwɛ. 2Ko a ye, “A sé e BeLevi zɔng de bê jut kundung o, yaga e yɛn à bemat de Dagwi a ga kana kasa na be jurus gwɛ, na yɛn a to ra a yɛ fwom gbak-gbak.” 3Yaga ano, Davit a tɛ̀ be yila BeIsrayɛl mwa vey e Yɛrusalɛm yaga na be vey na Kundung Wuna-na-Sira Dagwi e kwɔn de a ga yong yaga gwɛ. 4Ano a tɛ̀ be tula yere Aharon e dem hining, yɛn na BeLevi. 5E ji BeLevi mo, yi e ruhup Kohat ba sɛ̀ bemat naga na kuru baba (120) ko Uriyɛl à mwat nuyel mɛn. 6Yi e ruhup Mɛrari bemat naga beba na kuru baba (220), ko Asaya à mwat nuyel mɛn. 7Yi e ruhup Gɛrshɔn bemat naga na kuru batat (130), ko Yɔwɛl à mwat nuyel mɛn. 8Yi e ruhup Ɛlizafan bemat naga beba viisis (200), ko Shemaya à mwat nuyel mɛn. 9Yi e ruhup Hɛbrɔn bemat kuru rwit (80), ko Ɛliyɛl à mwat nuyel mɛn. 10Yi e ruhup Uziyɛl bemat naga na kuru na vɛ beba (112), ko Aminadap à mwat nuyel mɛn.
11E bama mo Davit a yila Zadɔk yɛn na Abiyatar de ba sé bepiris tanga BeLevi vemo: Uriyɛl, na Asaya, na Yɔwɛl, na Shemaya, na Ɛliyɛl tanga Abinadap. 12A yang ɛn, “E yin vɛ à bemat nuyel rùhup BeLevi, fung in, yin na besa fwom min, yaga na yin a tɔk wɔ̀ vey na Kundung Wuna-na-Sira Dagwi Darwey, Dagwi BeIsrayɛl vey e kwɔn de ma ga yong yaga gwɛ. 13Dagwi Darwey, Dagwi mot á tɛ̀ shom mɛ ye hwo e ra wot, yaga e yin vɛ de yin á jut gwɛ e jeng mɛsɛng o wɛt, ko yaga wot á re a yɛ fongol e gwong de a nɔng ot nu wɛt.”
14Ano kwong, bepiris tanga BeLevi mo ba fung ɛn na yɛn a wɔ̀ jut kundung Dagwi Darwey, Dagwi BeIsrayɛl. 15BeLevi mo ba jut gwɛ e basanat mɛn, tyɛng na pyɛ de Dagwi Darwey a kana nɔng Mose nu be ra.
16Davit a nɔ̂ng bemat nuyel BeLevi nu yɛn a tɛ̀ behak e ji mɛn be sè bemat lwɛlɛ, be ra fwom na pyɛ̂ lwɛlɛ, na yōm kwo, na yōm shǐ tanga bapey lwɛlɛ na be ra mɛ lɛlɛ̂ yey pyɛng.
17-21Yi e rùhup bemat lwɛlɛ mo, ba kasa vemo ngan na be ra lɛlɛ na bezing de ba yong na dyam pama, yɛn à Heman Yɔwɛl, na begwa mɛ Asaf Bɛrɛkya tanga Ɛtan Kushaya ve ruhup Mɛrari. Ba to kasa bemat na be sɛlɛ hɛn e de râ nèy yom de ne tosho rɛng-rɛng; yɛn à Zɛkarya, na Yaaziyɛl, na Shɛmiramɔt, na Yɛhiyɛl, na Uni, na Ɛliyap, na Maaseya tanga Bɛnaya. Ko ba kasa bemat na be ra bèguna yom; yɛn à Matitiya, na Ɛlifɛlɛhu, na Mikneya tanga Azaziya, ko ba gwɛ a yɛn bemat gyeng Gbɔng Duk Re Fongol vemo; yɛn à Ɔbɛt-Ɛdɔm na Yɛyɛl.
22Ba kasa Kɛnanya na a sè mwat nuyel bemat lwɛle BeLevi yaga tɔ̂k lwɛlɛ mɛ.
23-24Ba kasa Bɛrɛkya na Ɛlkana yɛn tanga Ɔbɛt-Ɛdɔm na Yɛhiya na be gyenges Kundung Wuna-na-Sira Dagwi. Ano arɔng, ba kasa bepiris na be pɛsɛl bedurum e nuyel kundung o, yɛn à Shɛbaniya, na Yɔshafat na Nɛtanɛl, na Amasai, na Zɛkarya, na Bɛnaya tanga Ɛliyɛzɛr.
Ba kyè na kundung o vɔk e Yɛrusalɛm
(2Sam 6:12-22)
25Ano, Davit na bemakuk BeIsrayɛl na bemat nuyel bemat como vê gu gu (1,000) ba wɔ̀ vey na Kundung Wuna-na-Sira Dagwi Darwey o yi e lɔ Ɔbɛt-Ɛdɔm na gbɔng nzem yey pyɛng. 26Ko yaga Dagwi a sɛlɛ BeLevi de ba sé kyè na kundung o naka, yɛn a nára nɔrɔ bemus betaama na beturuk betaama. 27Davit a tɛ̀ gworugu gwolwis gwo linen puruk na rugû fwom arɔng, na mwa BeLevi de ba jut kundung o, mwa na bemat lwɛlɛ tanga Kɛnanya, mwat nuyel bemat lwɛlɛ. 28Ano kwong, mwa BeIsrayɛl ba vey na Kundung Wuna-na-Sira Dagwi na mok tanga pɛsɛl bedurum, na bezing tanga bapêy lwɛlɛ, ko yɛn a ra lwɛlɛ na gap sizɔng na yōm shǐ tanga yōm kwo arɔng. 29Jeng de ba sé yel na kundung o e gbɔng repomo Davit, ko hwā mɛ Mikal, hwông Saul, a ye byak e repɔk duk, ko a di Gbɔng Gwɔ̀m Davit a sé gyilsit, a sé rɛ̌ e nuyel Dagwi Darwey, ko a vɛ̌ byɛs ɛ e yey mɛ.