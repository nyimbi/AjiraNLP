Sɛ̂t yey na sɛlɛ yi na Dagwi
1Me a mwat de ma sɔ reyɔm tabak
na cwang shom Dagwi.
2A ga ro me, ko a vey na me
e lwil de vit a negbey.
3E rà me nju hom de e doyo vwɔ mɛ,
a sǎ e de ra ano, mwa wosho.
4A wey na nama rebek hom na rehwo mo
a to kwɔrɔs bekup hom arɔng.
5A rɔnɔ me na como,
a bang me na lashe yêy reneng, na reyɔm.
6A tɛ̀ me sangal e lwil
sede vemo de ba ga ros na reku.
7A ga rɔnɔ me na jwa de mê tɔk hywit me wɛt,
a ga rɔgɔs me na ngyang dirik.
8Mwa ano de me dɛrɛ, me tosho me jama sɛlɛ,
ko a ra yapyi na won hom.
9A ga bangas bapɔk hom na bègbɔng beta
a ga kyě tē rɛ̌t a gwong hom.
10E wɛrɛm gwong hom sede beyar,
sede gukum e waba.
11A ro me yi e gwong hom, ko a hama me cɛk o cɛk o,
a hala me vit à pyɛ.
12A hwɔtɔ gbang mɛ,
ko a rene me na ket mɛ.
13A ta ragey hom
na ket zing mɛ.
14Ma ga tɛ́ me a mwa bemat hom pyɛ shɛgɛsh.
Ba lɛ̄lɛ me mwa tuk hane mo.
15A shɔk me na nshi de ne reneng.
A vo me na pyɛ de ya sé kpashak.
16A tɛ̀ me tangal tyat na yìn,
ko a tɛ̀ me sangal e fongol pwɛ̀ng.
17Ma vɔk yey dyɛngɛ wɛt,
ma ye bam a yey pyɛng.
18Ko ma ye, “Nerat hom na ga tala hɛ,
ma to vɔk sɛ̂t yey e ra Dagwi Darwey wɛt.”
19Báre nepep na kyé kyè kpɛɛ,
ba sé sede nedɔm kpashak de me sɔ.
20Me bare na yɛ̄ kayɛ jeng,
ko ye tɛ̀ gabik hom gbɛrɛk.
21Mwa ano sɛ̂t yey hom he toyo jeng de me
bare na pyɛ jining yemo:
22Tɛ̂ yey Dagwi Darwey he sang tala hɛ wɛt,
toshô reyɔm mɛ he sang yɛnɛ hɛ wɛt.
23Ya sé pyas kanɛ nagasi,
nerât yɛ na sé pyak tyɔng wɛt.
24Gabik hom he tē, “Dagwi Darwey a sé nwang,
mê vɔk sɛ̂t yey hom e ra yɛ.”
25Dagwi Darwey a sé rwat na kawɛ mwat de a tɛ̀ gap mɛ e ra yɛ,
na mwa vemo de be jama hɛ.
26Ano a dal naka wot a gyeng na niri,
na Dagwi Darwey a bin sey ot.
27Ko a sé naka mwat a masa niri,
a sè rɔngɔl bwot o,
28na a sangal mɛ yuu nju mɛ,
jeng de Dagwi a bɔrɔk hɛ na pyɛ dirik.
29Wot dyɛng bato mot e búm e nɛn mɛ,
gyeng rɔ̌ bwang sɛ̂t yey o ha sɛ.
30Ka ba ka dak ot, be tabas a wot nengyas,
ko wot sey pyɛ byɛs de ba ra mo.
31Yaga Darwey
e kyini hot gbak-gbak wɛt.
32Ka a ka tɛ wot lashe yey, ê tosho reyɔm mot gbak,
yaga tɛ̂ yey mɛ na wot ha sila gyat.
33Yaga a sé a yɛ pyɛ yey pyɛng wɛt
na bemasi be wɔ̀t nepep na lashe yey.
34Jeng de be ngwɔgɔt bemat ngyang na bol
e vwel hak,
35na jeng de be mɔt bemasi na neves
e nuyel Womo De A Dal Na Reto Mwa,
36na jeng de be tik nà gas a hwak badu e tē,
Darwey e di pyɛ mo wɛt a?
37E wa de e nɔng nu, ko be ra pyɛ mo
sana Dagwi Darwey a ha a yɛ gyam wɛt ɛ?
38A sé yi e nû Womo De A Dal Na Reto Mwa
de nerat na neves ne nunus wɛt a?
39Yaga sɛ́ de bemasi bê gwɔrɔng
e ra tabak banɛn mɛn ɛ?
40Tik na wot a masa, na wot a ngyɛgɛt begwong mot,
na wot a toyo vey na Dagwi Darwey.
41Tik na wot wuma neyey mot na wot nása vɔ mot
vɔk na Dagwi e lagwi, wot tē:
42“Wot a ga ra banɛn, wot a ga sogo nehywɛ,
ko hwà ga hala a wot wɛt.
43Hwà ro ot ko hwà mɔbɔs hot,
yaga shom mo ya ga bang tosho reyɔm mo.
44Hwà ga to bang tó mo na bale,
yaga na won mot he wul o wɛt.
45Hwà ga tɛ̀ ot sede pyɛ serwik,
na gwɔt fongol e tê bemat jey.
46Mwa vê repugu mot
be dusa hot ko be shɛgɛsh hot.
47Wot a ga kwey e ji rezot na gawey,
wot a sangal e ji reyɔm na bengyip.
48Nemwishil nà dɔng e bayis hom sede nshî nerɔt,
yaga ba ga wey na bemat hom.
49Nemwishil hom nê tele sana tumal,
sana tɛ̀ kwɔk arɔng,
50sɛ̌ Dagwi Darwey yi e lagwi,
a bɛrɛng na a di ot.
51Yey hom ye lashe hɛ
e ra reyɔm beha gbɔng repomo remo.
52Bemat de be ra repugu na me sana tin,
ba ga tɛ̀ a me segun sede non.
53Ba bomo me kwen e vɔng,
ko ba bang nu mo na fwà.
54Nshi na hwo bang me,
ko ma bare: ‘Ma ga ku ow!’
55À Dagwi Darwey, ma remo reza mo,
yi e nɛ̂n vɔng o,
56hwà wok won hom wɔgɔ,
Hwo kwon bang betong e sesin hom wɛt.
57Hwà vey bagat jeng de ma yila hwo,
ko hwà ye, ‘Hwo vo bengyip wɛt!’
58À Darwey, hwà vey sey ɛ̀ ha hom,
ko hwà ga viri neken hom.
59A Dagwi Darwey, hwà ga di buru de ba ra a me,
ko hwà yɛrɛ a me shɔt tyɛng.
60Hwà ga di begwong beves mɛn,
na mwa pyɛ́ vyes de yɛn a yong a me.
61À Dagwi Darwey, hwà ga wok ɛn e de dusa me,
na mwa pyɛ́ vyes de yɛn a yong a me.
62Hâ nu mɛn, na barê yey mɛn mwa,
ha sé e ra mɛ mwa wosho.
63Bɛrɛng hɛn e sangal kɛ e tumal,
be lɛ̄lɛ me e lɛ̀lɛ mɛn.
64À Dagwi Darwey, tala hɛn tom ves mɛn
tyɛng na tom vɔ mɛn!
65Tɛ̀ neyey mɛn ne lɔl,
na gawey mo he hwo e ra yɛn.
66À Dagwi Darwey, ro ɛn e ji shom mo,
na hwo wey na yɛn hywiri e jey!”