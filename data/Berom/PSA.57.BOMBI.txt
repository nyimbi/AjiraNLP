Won e jeng reyɔm na jeng sɛlɛ
Lwɛlɛ̂ Davit de a ra jeng de a lɛrɛ hɛ e fwara, na a hywit ɛ yi na Saul. Bē ra gwɛ na fwɔ̂ lwɛlɛ̂ “Hwo kwon wey na me wɛt!” Gwá sè e vwɔ̂ mwât kyé na lɛlɛ.
1Tosho reyɔm hom, à Dagwi, tosho reyɔm hom!
Me jama kwɔ̂n dal na hwo.
Hwó dul me, sede congot ye dul nèy yɛ e nɛ̂n bafabak yɛ,
sɛ̌ gwalumla gwa kwey.
2Me yila e ra hwo de Hwà Dal Na Reto Mwa,
hwo, hwó nɔng me pyɛ de me simo.
3Hwà rɔda tomo na sɛlɛ yi e lagwi na hwo sey me,
ko hwô tɛ̀ bemat de be pɛl a me kya be sɔ rekyen.
À Dagwi, hwô dura a me nerat mō,
hwó ye waa a me ko tyɔng wɛt.
4Vê repugu ba rɔnɔ me sede begukum de be re bemasi.
Nenu mɛn ne nunus na ha sede bebara na ket,
ne yɛt sede bewal de ba sé vootot.
5À Dagwi, tɛ̀ nedyɛt nerat mō ne tɛ̀ lagwi wo nɛp,
tik be di gbɔng nerat mō e ji jey mwa!
6Bemât repugu hom ba ga rene segun na be vo me mɛ,
ko ma ga ye waa.
Ba kas vɔng na me gaba ɛ,
ko yɛn pyɛ mɛn ba hwo e ji hɛ.
7À Dagwi, yey hom ya sé ting, ya dikta hɛ wɛt.
Mê ra a hwo lwɛlɛ, mê dak a hwo yom.
8Ma ga sene wɛng-wɛng,
a remo, mê jut yom, me wɔ sene mɛ gwi.
9À Dagwi, ma rɔda féng a hwo e ji yére bemât jey,
ma rɔda ra a hwo lwɛlɛ na yom e ji mɛn.
10Hwà tɛ̀ yey na bemat bagat wɛt,
hwô sang gas cáng na yɛn ko tyɔng wɛt.
11À Dagwi, tɛ̀ nedyɛt gbɔng nerat mō ne tɛ̀ lagwi wo nɛp,
tik be di gbɔng nerat mō e ji jey mwa!