Eliya na jey cogot
1Eliya a sè zarap Dagwi yi e Tishbe e Gileyat. Tuhak, a wɔ̀ ha a Gbɔng Gwɔ̀m Ahap, a yang ɛ, “Ma sé mwât fwôm Dagwi wo Neken, Dagwi wo BeIsrayɛl. Me ha a hwo e ji reza mɛ wɔgɔ, rwak wô rop kɛ mwɛngɛ gwô sè e neshey de ne kyè vey wɛt, sɛ̌ yɛ a to ha ano.”
2E bama mo, Dagwi Darwey a ha a Eliya, 3a tik kwɔn hane, na a kyè vɔk e rwa rak e gurâ Rɔt Yɔrdan, na a wɔ̀ lɛrɛ hɛ e hwomo bagat na Kerɔt Kerit. 4A rɔda sɛ̀ nshî sɔ e kerɔt o, ko yɛ Dagwi a ga kana nɔ̂ng behwǎk nu, na be wɔ nɔngɔs hɛ pyɛ́ e hwomo.
5Eliya a raa badu de Dagwi Darwey a nɔng ɛ, a kyè wɔ̀ sangal e hwomo e kerɔt o. 6A sɔ nshi e kerɔt o, ko behwǎk kwong ba vɛ̀sɛ nɔngɔs hɛ kpam-tuk na banama nagasi na nahywegelek. 7Ko e bamâ jeng cak, kerɔt o ka hworok yaga vit a rwak.
Eliya tanga kuma e Zarɛfat
8Dagwi Darwey a to yâng Eliya, 9a sogo vɔk e repomô Zarɛfat, bagat na Sidɔn, na a wɔ̀ sangal e hwomo. A ga kana nɔ̂ng kuma hwak e hwomo nu, na a nɔngɔs hɛ pyɛ́. 10Ano kwong, Eliya a kyè vɔk e Zarɛfat. Jeng de a wɔ̀ wul e rwi repomo, ko a hwo di kuma hwak a sè tula necɔgɔ̂t kya. A yang ɛ, “Gabɔk, nɔt me nshi tyɔng, na me sɔ.” 11Jeng de a sé kyè wɔ̀ vey a yɛ mɛ, ko a to yila hɛ, a yang ɛ, “Gabɔk, vɔk a me ɛ kekpam-tuk arɔng.”
12Hwā mo a toyo a yɛ na ha, “Ma sira me na Dagwi Darwey, Dagwi mō, ma ka vɔk kekpam-tuk wɛt. Ma vɔk kemùk e vwɔ tyɔng tanga kegbɛ̂p něy tyɔng zɔng. Di, ma sé jama necɔgɔt, na me wɔ̀ kyé mɛ kepyɛ yaga me tanga hwey hom, na wot re, na wot de wey.”
13Eliya a hwo yang ɛ, “Hwo kwon sap wɛt! Ci, na hwo yong pyɛ́ mo sede remo de hwà ha. Ko pyɛ de hwô ra a yet: Tānga yong a me kɛ tyɔng, na hwo tānga nɔng me e ngyen, e bama mo, hwo de kyé myin na hwey mō. 14Yaga pyɛ de Dagwi Darwey, Dagwî Israyɛl, a ha a yane: Nemuk nê ka tala hɛn yi e kwɛt o wɛt, ko něy o nê ka tala hɛn yi e kefus o arɔng wɛt, sɛ̌ jeng de rwak wa to ba hwo rop.”
15Kuma mo a wɔ̀ ra tyɛng na ha de Eliya a ha a yɛ, ko yɛn mwa ba re pyɛ́ mo nepɔlɔ pyak. 16Sede remo de Dagwi Darwey à ha yi e nû Eliya, nemuk nane na ka tala hɛn yi e kwɛt o wɛt, ko něy nane na ka tala hɛn yi e kefus o wɛt arɔng.
Eliya a sene hwey yi e reku
17E bamâ jeng cak, hwêy kuma mo ha hwo rɔ, rɔ mo ha kat ɛ, ko e yɛnɛ mo, hwey o ha ku. 18Kuma mo a hwo yâng Eliya, “À mwât Dagwi, yaga sɛ́ de hwà ra na me ano ɛ? Hwà vey e ngamo, na hwo vey kulu a Dagwi banɛn hom, na hwo tɛ̀, hwey hom he ku a?”
19Eliya a hwo yang ɛ, “Neme hwey o.” A sey hɛ yi na yɛ, a tut mɛ vɔk e rak o e duk de e pɔlɔs ɛ, ko a lasha hɛ e ra gwat mɛ. 20A ra won siitit, a ye, “À Dagwi Darwey, Dagwi hom! Yaga sɛ́ de hwà vey na gbɔng gwazɛrɛk gwomo e ra kuma womo ɛ? Yɛ de a ga sey me e ji lɔ mɛ, ko di a remo, hwà ga vo hwey mɛ, ha ku kwong.” 21Eliya a naata hɛ, a dyɛng e ra hwey o zang tat, ko a ra won na Dagwi Darwey, a ye, “À Dagwi Darwey, Dagwi hom! Toyo na nekên hwey o!”
22Dagwi Darwey a sey won Eliya, hwey o ha hwo pɔng, ko ha sene. 23A jut hɛ, a gyirik mɛ wɔ̀ nɔ̂ng neng hɛ, a yang ɛ, “Di, hwey mō a hemo, ha sé ken!”
24Hwā mo a hwo ye, “Ey, a remo ma tɔk, hwà sé mwât Dagwi. Ey mwin, Dagwi Darwey a sé ha yi na hwo.”