Talâ pyɛ́ de ba lashe
1Ka sede mwat a shigi rɔndɔng kɛ vyel, ko a mɔrɔ kɛ a row yɛ, ê tala berɔndɔng betungun yaga gwining o, ko vyēl nyaas yaga jining o arɔng.
2-4A sé gbing-gbing, gbik o a tala pyɛ de a shigi mo. Ka sede a vɔk pyɛ tala mo wɛt, bē row ɛ, na be tala mɛ. Ka sede ba sɛ̀ yas o na yɛ, ko ya rɔngɔl cen, kɛ a sé rɔndɔng, kɛ vyel, kɛ madung ayi, a tala yɛ zang ba.
Sede nabwalak ba sɛ̀ gbik a sé simo yel, na a shigi e ji lɔ, ba dak ɛ, ba mɔrɔ, ko nemi mɛ nê sǎ e ra mwat hwak wɛt. Ko ka sede ba mɔrɔ gbik o e jeng de gwi gwa ga kana nusu, ko nemi mɛ nê raa womo de a mɔrɔ hɛ.
5Ka mwat a sé gyeng yas mɛ e hey, ko a hàla yɛ, ya re pyɛ́ e hwiri kɛ bwî anap mwat hwak, bē tɛ̀ dâ yas o a tala dâ hwiri kɛ bwî anap o yi e pyɛ́ mo myɛ yê hwiri kɛ bwî anap mɛ.
6Ka sede mwat a dak kya e hwiri mɛ, ko kya mo ha hywit ɛ, ha hwo re rɔgɔ, yi e hwomo he shara hɛ vɔk e pyɛ̂ hwirî mwat hwak de ba ga bang ye kwonot o, kɛ pyɛ́ de ba rɔngɔl nà yɛt, ko mwat de a dak kya mo, a tala pyɛ́ de kya ha re mo.
Jût nedirîk pyɛ̂ mwat hwak
7Ka sede mwat a nɔ̂ng mwat hwak dyām kɛ pyɛ́ cak, na a tik a yɛ, ko ba shigi yɛ̄ e lɔ mo, ka ba sɛ̀ gbik o, ko gbik o a tala pyɛ́ mo zang ba. 8Ko ka ba sɛ̀ gbik o wɛt, bē wɔ́ na dalɔ mo e kwɔ̂n re a Dagwi fongol, na yɛ a sira hɛ, wɔgɔ, vwɔ mɛ gwa sé e ji shigî pyɛ́ mo wɛt.
9Kayɛ jeng de cuna ya yel e tê bemat behak e ra pyɛ cak, kɛ a sé rɔndɔng, kɛ madung, kɛ vyel, kɛ gworugu, kɛ kayɛ pyɛ de ya vuru hɛ, ko bē wɔ́ na yɛn e kwɔ̂n re a Dagwi fongol. Wane de Dagwi a dura a vɔk renɛn, ko bē tɛ̀ ɛ, a tala mumwɛ zang ba.
10Ka sede mwat a nɔ̂ng mwat hwak madung, kɛ rɔndɔng, kɛ vyel, kɛ kayɛ yerê yas, na a bang a yɛ, ko ya ku, kɛ ya mǎ yɛ, kɛ ba wɔ̂ kyɛrɛ hɛ, ko vit a mwât nuha, 11mwât bang o a wɔ e kwɔ̂n re a Dagwi fongol, na a sira hɛ, vwɔ mɛ gwa sé e ji pyɛ̂ mwat o wɛt. A sé gbing-gbing na dâ pyɛ́ mo a simo na sira mo, ko yɛ dâ bang o a tala pyɛ wɛt. 12Ko ka ba shigi yas o yi na yɛ, a tala da mo. 13Ko ka sede a sé e ngyāma de ya hama yɛ, dâ bang o a wɔ̀ dura a da mo yɛ, yaga nuha. Ba rɔda tala pyɛ de ngyāma ya mɔrɔ wɛt.
14Ka sede mwat a hwɔp yas cak ye mwat hwak, ko yas o ya sɛ̀ ram, kɛ ya ku ayi, ko da mo a sé e kwɔn o wɛt, mwât hwɔp o a tala yas o. 15Ko ka sede da mo a sé e kwɔn o, mwât hwɔp o a tala pyɛ wɛt. Ko ka sede mwat a tala dyām, na a ra fwom na yas, ko yas o ya sɛ̀ ram kɛ ya ku, dyām de a tala mo yê sè e tô yas o.
Tala yaga lashê hwong
16Ka sede mwat a mɛlɛm hwong de be hwono hɛ wɛt, ko a dyɛng na yɛ, a tala yas mɛ, na a tɛ́ ɛ hwā mɛ. 17Ko ka sede da mo a kyɛ́ ɛ nà nɔng ɛ hwóng mɛ, ko mwat o a tala dyām tyɛng na pyɛ de be nɔngɔs yaga hwong.
Pyɛ́ vyes cak de yê tɛ̀, be mɔrɔ mwat
18Hwo tik hwâ ragas vyoshon a nàra kwen wɛt.
19Mwa mwat de a dyɛng na ngyama, bē mɔrɔ hɛ.
20Kawɛ mwat de a nára nɔrɔ̂ yas vɔk na dagwi hwak de a sé Dagwi Darwey wɛt, bē wey na yɛ.
Bɛrɛng bemat de be simo sɛlɛ
21Yin tak a mwat duk, kɛ yin midra hɛ wɛt, yaga yin á kana sè bemat beduk e sevwêl Misra arɔng.
22Yin mɔt kuma kɛ hyɛn wɛt. 23Ka sede yin a ra ano, ko yɛn a vey na sekun mɛn na me, me, Dagwi Darwey, mê sey kun mɛn. 24Ko shom hom yê hwo e ra yin, mê tɛ̀ be wey na yin e como, ko beha min bê tɛ́ ɛn bekuma, nèy min arɔng nê tɛ́ ɛn nehyɛn.
25Ka sede hwà hwɔp a hwak e ji bemat hom dyām, womo de a sé pwɛng, hwo ra sede bemât hwɔpɔ̂ ndi wɛt, hwo sey ndi yi na yɛ wɛt. 26Ka sede hwà sey ɛ gworugû mwat hwak e tô pyɛ de hwà row a yɛ, ko hwo toyo a yɛ na gwɛ gyam gwi gwo gaba. 27Yaga gworugu mo gwɛ a pyɛ banga mɛ gwining zɔng. Ka vit a gwɛ, ko ê bang ɛ na sɛ́ nabwalak ɛ? Yaga ano, ka a vey na sekun mɛ na me, ko mê sey kun mɛ, yaga ma sé wo toshô reyɔm.
Badu e ra negwɔn bemat vɔk na Dagwi
28Yin ha há ves e ra Dagwi, kɛ yin mok gawey e ra mwât nuyel min hwak wɛt.
29Yin ro na pyɔlɔ̂ pyɛ̂ hiri min yê yéneng, na yê nshî anap tanga yê něy na me wɛt.
Nɔng me hin nèy negel min bewen o arɔng. 30Ano arɔng, nɔng me hin nèy berɔndɔng na ne vyēl min ne tɔ̂ mɛsɛng o. Nèy o, bemus na begam, ne sangal na benêng nɛ pɔlɔ taama, ko e tuk hê rwit yin nára a me nɛ.
31Yin a sé bemat hom de ba ga tik vɛ detu yaga me. Yaga ano, yin re namâ yas de ngyāma ya mɔrɔ wɛt, ko yin bomo a bevu hɛ.