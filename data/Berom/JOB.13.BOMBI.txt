Iyɔp a re nuyel na ha
1“Pyɛ́ mwa de hwà ha, e sé de ma ga tik nà di ɛ?
Ma wok ko ma tɔk yɛ mwa.
2Pyɛ de yin a tɔk, ma tɔk yɛ,
ma sé bwôl bama wɛt.
3Mwin, mê ha na Womo De A Dal Na Reto Mwa,
ko me simo wot tó cuna na Dagwi e ra kun de ma vɔk.
4Ko yin, yin e yɛt a me nebɔs zɔng,
yin e vyoshon zɔng, vit a pyɛ de yin ê kyɛm yin ra.
5Ka yin a yang sǎ yuu nedem min,
bê jut in vê netsitsɛng.
6A remo wok in retin sekun hom,
wet in betong na dak gabɔk hom.
7Yin e jut nû Dagwi na yin ra me bɔs a?
Na yin sɛlɛ hɛ na râ cɛk re?
8Yin e ha ano na yin dura, yin e raa bamâ Dagwi,
yin e tumal bemat nuha e tô Dagwi rɛt?
9E sè a yin naka jeng de a ngyɛgɛt hin arɛt,
kɛ yin e kwɛlɛng hɛ sede yin e vɛ́sɛ a bemat bɔs arɛt?
10Gbing-gbing Dagwi e gyong in,
sede yin e dura simô to e lɛrɛ.
11Nedyɛt nerey nerat ne tɛ̀ in yin ye lot wɛt a?
Bengyip mɛ bê kaba hin wɛt a?
12Cinat neha min na sé sede fongôl kya.
Ha de yin e ha hê dul bato min ha sé sede secwem zɔng.
13Sǎ a me hin yuu, nɔt me hin gwong na me hanat,
kayɛ pyɛ de yê tɛ́ ɛ, yè tɛ́ ɛ.
14Ma sé e yong me na me gas me na rebek remo,
ma ga ye waa à neken hom.
15Ka Dagwi ê mɔrɔ me, mê tɛ̀ bengyip wɛt,
sɛ̌ ma wɔ na sekun hom e nuyel mɛ.
16Hemo hê tɛ̀ me sey neken hom,
yaga mwat de e sap Dagwi wɛt, e tɔk wɔ e nuyel mɛ wɛt.
17Wet betong hywɛ na neha hom,
pyɛ de ma hanat ye yel e betong mō.
18Remo ma ga yong me yaga sekun hom de ba tɛ̀,
ma tɔk me kyè wɔ di wɛng.
19Wa a sé de ê dak gabɔk yaga me ɛ?
Ka ba sɛ̀, ko mê hala neken hom me ku.
20À Dagwi, ra a me pyɛ́ bya zɔng,
ano mê lɛrɛ me yi na hwo wɛt.
21Tik tabak me!
Hwo kwon tɛ̀ bengyip mō be sɔ me hywiri wɛt.
22Ano kwong hwô yila, mê hanat;
kɛ hwô tik na me ha, na hwo de hanat a me.
23Neburu hom na banɛn hom ba sé ala ɛ?
Tik mɛ tɔk pyɛ́ de ma buru na banɛn de ma ra.
24Sé ya tɛ̀ hwà lɛrɛ a me bayis mō ɛ?
Hwà jut me, ma sé mwât repugu mō ɛ?
25Hwô tak a bwok-rwang de gul gwo doysa gwɛ,
kɛ hwô raa bol byɛmɛ ɛ?
26Hwà jɛk pyɛ́ vyes e ra me,
hwà sé tɛ̀ me na retek, me jut banɛn na negbarak de ma ra e jeng newen hom.
27Hwà ga tɛ̀ bol hom e tê sesêk cɔ́gɔt,
hwó bɛrɛng boros hom mwa,
hwó masa tas bol hom mwa kwɔn de ma boro.
28Mwasi e lashe hɛ sede pyɛ de ya ga bɔsɔ,
sede gworugu de kǔt tangapurus gwa re.”