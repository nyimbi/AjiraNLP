Neha e ra Tûk Talâ-nɛn
1E bamâ rekû nèy Aharon nemo de na mɔrɔ jeng de na nára nɔrɔ vɔk na Dagwi Darwey na kya de ha sé e ji redu wɛt, 2Dagwi Darwey a yâng Mose ngan:
“Há a gwà mō Aharon, a yeles e Kwɔn Jɛrɛ Hê Jɛrɛ de ba gas hɛ na gworugû dul e jeng de ba tik ɛ̀ zɔng. Ka sede a làl, ko ê dal wɛt, yaga e kwɔn o de mê dura to hom e ji rele e ra pyɛ bang ye dyam shinang de ya sé e ra Kundung Wuna-na-Sira.
3“Gyam na Aharon a yel e Kwɔn Jɛrɛ Hê Jɛrɛ, a vey na bwot mus yaga nɔrɔ̂ fûng banɛn tanga turuk yaga nɔrɔ̂ yas burang. 4A rɔda kus ɛ, ko a tɛ̀ berugû fwôm piris, vɛ a pyɛ̂ linen: gworugû ji mo gwolwis o, na tacuru byit, na gyindi, tanga torô kpin. 5A rɔda sey begam beba yaga nɔrɔ̂ fûng banɛn tanga turuk yaga nɔrɔ̂ yas burang yi na regyɛng BeIsrayɛl mwa.
6“Aharon ê nára bwôt mus o yaga nɔrɔ̂ fûng banɛn bemɛ na vê belɔ mɛ. 7E bama mo, ê jut begam beba mo wɔ e rwi bûk sangâl Dagwi Darwey. 8A rɔda tɛ̀, be ra begbɛrɛng e ra begam o, na be pat ɛ gwining de wô sè wo Dagwi Darwey, ko gwining de wô sè yaga Azazel. 9A rɔda jut womo de kasa ha gaba e ra wɛ yaga Dagwi, ko a nára wɛ nɔrɔ̂ halâ banɛn vê BeIsrayɛl. 10Ko gam de kasa ha gaba e ra wɛ yaga Azazel, bê nára wɛ e nuyêl Dagwi Darwey kwen, bê gang a wɛ banɛ̂n BeIsrayɛl, na a sè pyɛ talâ-nɛn mɛn, ko be ro wɛ wo kyè vɔk e hey vɔk na Azazel.
11“Gwong a gwomo de Aharon ê ra na nenɔrɔ nemo mo: A rɔda tanga vey na bwot mus yaga talâ-nɛn mɛ na vê belɔ mɛ. A rɔda yɛrɛ wɛ, 12a jut repey, a sila rɛ na cila kya yê gàgbang rangas yas, a vɛ pyɛ̂ nesang hyɔɔlɔl de ba ga hwongo e vwɔ pyak zang ba, a wɔ́ mɛ mwa e ji Kwɔn Jɛrɛ Hê Jɛrɛ. 13A rɔda rangas pyɛ̂ nesang hyɔɔlɔl o e nuyêl Dagwi Darwey, yaga na sekyeng o se mugus, se kyiri pyɛ bâng Kundung Wuna-na-Sira. Ano Aharon ê tɔk di pyɛ bang o wɛt, ko ê ku wɛt. 14A rɔda wɔ̀ vɛ nemî mus o, a gyira ɛ kwen vwɔ mɛ, ko a zagta zang hining e ra pyɛ bang o e bak nuyel mɛ, a to zagat nɛ̀ zang taama e retîn kundung o.
15“E bama mo, ê yɛrɛ gam de wa sé yaga halâ banɛ̂n BeIsrayɛl, ko a wɔ́ na nemi mo e Kwɔn Jɛrɛ Hê Jɛrɛ, a zagat nɛ̀ e ra pyɛ bâng Kundung Wuna-na-Sira na e retîn kundung o arɔng, sede remo de a ga kana ra na nemî mus. 16Gwong a gwomo de ê tɛ̀ Kwɔn Jɛrɛ Hê Jɛrɛ de ha ga tɛ́ ɛ ligis yi na banɛ̂n BeIsrayɛl haalal. E bama mo, ê tɛ̀ mwa buk o haalal, yaga gwa sé e tê kwɔ̂n ye ngyɔk BeIsrayɛl de ha sé ligis yaga banɛn mɛn. 17Be simo na mwat hwak a se e ji buk o wɛt, jeng de Aharon ê yel e Kwɔn Jɛrɛ Hê Jɛrɛ, na a ra fwôm talâ-nɛn, sɛ̌ a nusu e ngyen. Jeng de a ga yɛnɛ fwôm talâ-nɛn o yaga yɛ na belɔ mɛ, tanga BeIsrayɛl mwa, 18ê kyè wɔ̄ e gàgbang rangâs yas de wa sé e nuyêl buk o, na a tɛ̀ wɛ haalal. A rɔda vɛ nemî mus na nɛ̀ gam o, ko a tɛ̀ nɛ e ra pyɛ́ de ya sé sede badúk e bakwɔng banaas vê kwɔn o. 19A rɔda zagat nemi mo e ra rak gàgbang rangas o na kwen vwɔ mɛ zang taama. Gwong a gwomo de ê tɛ̀ mɛ gàgbang rangas o haalal yi e banɛ̂n BeIsrayɛl.
20“E jeng de Aharon a ga yɛnɛ fwôm tɛ̂ Kwɔn Jɛrɛ Hê Jɛrɛ na nejɛrɛ, na buk o, na gàgbang rangâs yas o haalal, ko ê vey na gam kwen wane mo. 21A rɔda tɛ̀ vɔ mɛ mwa ba e ra tô wɛ, a kulu mwa pyɛ́ vyes, na negbarak, na banɛn de BeIsrayɛl ba ga ra e ra wɛ, ano de bê gang a gam o vɛ. Ano, mwat de a ga kana yong ɛ ê ro wɛ vɔk e hey. 22Gam o wô jut mwa pyɛ́ vyes mɛn o vɔk e bak vwel de wa sé hal.
23“Aharon kwong ê wɔ̀ yel e buk o, a pat berugû linen de a ga tɛ̀, gyam na a yel e ji Kwɔn Jɛrɛ Hê Jɛrɛ, ko a tik vɛ e hwomo. 24A rɔda kus ɛ e kwɔn jɛrɛ, ko a tɛ̀ berugû fwom mɛ de a ga tɔ́k ɛ mɛ. Ano, ê nusu a wɔ̀ nára beturuk beba nɔrɔ burang, yaga talâ-nɛn mɛ na vê BeIsrayɛl. 25Ko ê rangas sebwêp yas de ya sé yaga nenɔrɔ̂ fûng banɛn e ra kwɔn rangas o arɔng.
26“Ko yɛ mwat de a ga ro gam wo Azazel vɔk e hey ê kus berugu mɛ, a kus ɛ, gyam na a toyo e kwɔ̂n ye ngyɔk. 27Bê wɔ na bwang pyɛ́ de ya tɛt ɛ e mus o na gam o, de ba ga wɔ na nemi mo e ji Kwɔn Jɛrɛ Hê Jɛrɛ yaga tɛ̂ hɛ haalal, e bamâ kwɔ̂n ye ngyɔk; bê rangas bahwo mo, na banama mo, na mwa pyɛ̂ ji mo. 28Mwat winde a rangas o ê kus berugu mɛ, a kus ɛ, gyam na a toyo e kwɔ̂n ye ngyɔk.
29“Yin ê gyeng badu vemo nesheneshey: E pwɛl gwô netaama na pɔlɔ kuru, yin ê tik rê pyɛ́, yin ê ra fwom hwak wɛt, kɛ hwey vwel o kɛ yere dyuk de a sé sangal e ji min. 30Tuk hane, bê ra talâ-nɛn min, bê tɛ̀ in haalal yi e banɛn min mwa, ko yin ê to tɔk vey na Dagwi. 31Hê sè a yin tûk zɛtzɛt, yin ê ra fwom hwak ko tyɔng wɛt, ko yin ê tik rê pyɛ́ arɔng. Yin ê gyeng badu vemo nesheneshey.
32“Ano kwong, darwêy piris de ba ga shushu na něy, ba ga tik ɛ jaram, na a jut fwôm da mɛ, ê ra fwôm talâ-nɛn. A rɔda tɛ̀ berugû linen de ba tik jaram yaga fwom o, 33ko ê tɛ̀ Kwɔn Jɛrɛ Hê Jɛrɛ, na bwang buk o, na gàgbang rangâs yas o haalal, ko ê ra talâ-nɛ̂n bepiris tanga BeIsrayɛl mwa. 34Bê ra ano kahɛ shey zang hining nesheneshey, na be tala mwa banɛ̂n BeIsrayɛl de ba ga kana kyě ragas.”
Ano de Aharon a ra tyɛng sede remo de Dagwi Darwey a ga kana nɔng nu.