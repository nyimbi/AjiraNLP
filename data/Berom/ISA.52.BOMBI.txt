1Sene, sene!
Tɔrɔ hwo na gap à Siyɔn!
Tɛ̀ berugu mo de ba dal na nerat,
à Yɛrusalɛm, gbɔng pomô jɛrɛ,
yaga bemandul na vê ligis
bê to yel e ji mō wɛt.
2Pagat búm mo, sogo,
à Yɛrusalɛm de ba ga vo e sesam!
Viri ngyang yi e fwɔ mo,
à hwông Siyɔn de ba ga vo e sesam!
3Dagwi Darwey a ye, “Ba row in e ra dyām wɛt, ko bê viri hin na dyām arɔng wɛt.” 4Darwey Dagwi Darwey a ye, “Raane bemat hom bá wɔ̀ sangal e vwêl Misra sede bekɛnɛt, ko BeAsirya arɔng bá tak a yɛn reyɔm sana tin.” 5Dagwi Darwey a ye, “À bemat hom, yin a sé ra sɛ́ e ngamo à remo de ba ga hashe hin sana tin ɛ? Bemât nuyel min be dak kaa, ko be wusal e de byɛ̂s reza hom kahɛ tuk. 6Yaga ano, e jeng de ye kyè vey, mê tik na bemat hom be tɔk reza hom. E jeng o, yɛn ê tɔk, e me de me ha: Me à womo!”
7Sɛ́ ya dal na nerat na be di
tom de e kyè vey e beraku,
tom yɛgɛt yat,
e ha hâ yêy dyɛngɛ,
tom yɛgɛt yat
e ha hâ sêy neken,
e tâng Siyɔn: “Dagwi mo e re negwɔm.”
8Wet betong! Bemât gyeng mo be gbɔ,
mwa hɛn be ra lwɛlɛ̂ yey pyɛng,
yaga yɛn e bɛrɛng wɛshɛrɛk
tóyo Dagwi Darwey vey e Siyɔn.
9Takla hin mwa na lwɛlɛ,
à yin barîn Yɛrusalɛm!
Yaga Dagwi Darwey a ga wɔrɔk bemat mɛ,
a ga viri Yɛrusalɛm!
10Dagwi Darwey a ga dura wɛshɛrɛk vwɔ mɛ gwô jɛrɛ
e bayîs yére bemat jey mwa.
Ko neyɛnɛ̂ jey mwa
nê di sêy nekên Dagwi mot.
11Kyè in, kyè in, nusu hin yi e vwêl Babilɔn!
Ra in pyɛ ligis cak wɛt.
Nu in yi e tê yɛ̄, fung in bato min,
yin de yin e hashe pyɛ̂ Gbɔng Duk Re Fongôl Dagwi Darwey.
12Ko yin nu in na nefufǔl wɛt,
yin nu in na tele wɛt,
yaga Dagwi Darwey ê kyè e nuyel min,
ko Dagwî Israyɛl ê bang a yin ma.
Lwɛlɛ̂ mwât fwôm Dagwi gwô naas
13Di, mwât fwom hom ê vɔk wɛng,
bê nɔng ɛ nerey, bê jut ɛ tɛ́rɛ̄,
ko ê sè e rak o sizɔng.
14Sede remo de á sè a bemat kpɔrɔk na yɛ,
bá mǎ hɛ sizɔng, bá tɔk tɔk ɛ wɛt,
á to sè sede mwasi wɛt.
15Ano yére bemat jey pyak yê langat hɛn hɛ,
begwɔ̀m bê ban yuu e nuyêl mɛ,
yaga yɛn a ga di pyɛ de ba kana ha a yɛn gyam wɛt,
ko yɛn ê tɔk retin pyɛ de yɛn a ga kana wok wɛt.