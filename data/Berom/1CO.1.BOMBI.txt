1Bwok-rwang gwomo yi e vwɔ hom Bulus de Dagwi a yila yi na simo mɛ, na me sè tom Kristi Yɛsu. Bwok-rwang o gwa yi na me tanga gwa mot Sostenes,
2Vɔk na bemât ekilisiyâ Dagwi de ba sé e Kɔrintɔs. Yi na sangâl nesa na Kristi Yɛsu, ba ga tik in jaram yaga Dagwi, ko ba to yila hin na yin a sè bemât Dagwi. Bwok-rwang o gwa to sé vɔk na mwa vemo e kahɛ kwɔn de be ra won na Darwey mot Yɛsu Kristi, de a sé Darwey mɛn tanga mwot arɔng:
3Tik na Dagwi Da mot tanga Darwey Yɛsu Kristi be dura a yin nerat mɛn, na be tɛ̀ yey min ye dyɛng.
Feng yaga nenɔrɔ̂ Dagwi
4Me feng a Dagwi jojot yaga yin, yaga nerat mɛ de a dura a yin yi na Kristi Yɛsu. 5Yaga yi na sangâl nesa na yɛ, Dagwi a ga tɛ̀ in na yin a tɛ́ in bedaberey e kagwɛ gwong: Yin a vɔk tɔ̂k pyɛ̂ mwa yê Dagwi, ko yin e tɔk ha yɛ̄ mwa wɛshɛrɛk, 6yaga ba ga di yi na neken min wɔgɔ, nuha mot e ra Kristi ha sé mwin. 7Yaga ano, yin a bidɛ nɔrɔ hak de Dagwi e nɔngɔs wɛt a remo de yin a sé gyeng jeng de Darwey mot Yɛsu Kristi a rɔda ba dura tó mɛ wɛshɛrɛk. 8Yɛ a rɔda tɛ̀ na yin a tumal gak vɔk e yɛnɛ mo, yaga na be bin sɛ̀ pyɛ cak vyes e ra yin wɛt e tuk de Darwey mot Yɛsu Kristi e ba to vɛ̄ hɛ. 9Dagwi e ra pyɛ́ de a ha, ko e yɛ de a yila hin na yin a wuna nesa na Hwey mɛ Yɛsu Kristi, Darwey mot.
Gas e ji bemât ekilisiya
10À begwa, ma sé shonong e ra yin yi na retô Darwey mot Yɛsu Kristi wɔgɔ, vɔk in mwa hin nu hining na bemin. Hâ gas detidetu he sè e ji min wɛt. Ko wuna hin mwa naka, na yin a vɔk báre hining, na yin a tɛ̀ yey min e ra pyɛ jining arɔng. 11À begwa hom, ma ga sɛ̀ há e ra yin yi na belɔ Kolowe wɔgɔ, yin e ragas nu na bemin. 12Me ye ngan: Kawɛ e ji min e ha há mo mɛ detu. Hwak e tē, “Me raa Bulus”, ko hwak e tē, “Me raa Apɔlɔs”, ko hwak, “Me raa Kefas”, ko hwak arɔng, “Me raa Kristi.” 13Ano ā! Ba ga gas Kristi zang ba arɛt? A sé e Bulus de bá kak ɛ e ra cɔ́gɔt yaga yin arɛt? Bá tɛ̀ a yin batisma e ji rezâ Bulus arɛt?
14Ma feng a Dagwi de ma tɛ̀ a hwak e ji min batisma wɛt sɛ̌ Kirispus tanga Gayus zɔng. 15Yaga ano, vit a mwat de e tɔk ye, ba tɛ̀ a yin batisma e ji reza hom. 16Yēe ey ow! Má tɛ̀ a belɔ Istifanus batisma arɔng; ko ma tɔk bare kɛ ma to tɛ̀ a mwat hwak batisma e bamâ vane wɛt. 17Kristi a tomo me na me tɛ̀sɛ a bemat batisma wɛt, ko yaga na me shara Yɛgɛt Yat. E ji shara mo, me ra fwom na neha de ne dura netsitsɛ̂ng tɔ̂k há wɛt, yaga na rehâ rekû Kristi e ra cɔ́gɔt-kak re kwon bidɛ reto de ra vɔk wɛt.
Kristi a sé reto na netsitsɛ̂ng Dagwi
18Rehâ rekû Kristi e ra cɔ́gɔt-kak ra sé pyɛ netɔn zɔng na bemat de be weres; ko na wot de Dagwi e seres neken mot, reha mo ra sé retô Dagwi. 19Bà jɛk e Bwok-basa Dagwi wɔgɔ,
“Ma rɔda wey na netsitsɛ̂ng vê netsitsɛng,
ko ma rɔda tik tɔ̂k vê tɔ́k e hagat.”
20Ano kwong, mwât netsitsɛng o a sé e gwa arɛt? Ko mwât basâ badu mo a sé e gwa arɛt? Ko mwât tô badu wo jeng yemo mo a sé e gwa arɛt? Dagwi a ga dura wɔgɔ, netsitsɛ̂ng jey yemo na sé netɔn zɔng!
21Yaga Dagwi, yi na netsitsɛng mɛ, a simo na bemât jey yemo be tɔk ɛ yi na netsitsɛng mɛn wɛt. Ko a di a jam a yɛ, na a bin sey vemo de ba sey tsak o na há de wot e shara, há hemo de ha sé pyɛ netɔn e bayîs bemat zɔng. 22BeYuda be simo be dura a yɛn pyɛ̂ bes, ko BeGirik be simo be sɛ̀ netsitsɛng. 23Ko wot, wot e shara reha e ra Kristi de ba kak ɛ e ra cɔ́gɔt. BeYuda be kyɛ́ ɛn reha mo, ko bemât yére dyuk be jut rɛ sede pyɛ netɔn zɔng. 24Ko yaga vemo de Dagwi a ga yila hɛn, kɛ yɛn a sé BeYuda kɛ vê yére dyuk, reha mo ra sé Kristi, yɛ de a sé retô Dagwi na netsitsɛng mɛ arɔng. 25Yaga pyɛ de bemat be bare, ya sé netɔ̌n Dagwi, ya dal netsitsɛ̂ng mwasi, ko pyɛ de be bare, ya sé negbɛrɛ̂k Dagwi, ya dal gap de mwasi a vɔk arɔng.
26À begwa, bàre hin na yerê bemat de yin á kana sè jeng de Dagwi á yila hin. A sé pyak e ji min wɛt de bemât jey bá kana jut, yin a vɔk netsitsɛng. A sé pyak e ji min wɛt de bá vɔk reto, ko a to sé pyak e ji min wɛt de bá tɔs ɛn yi e nelɔ nerey. 27Dagwi a kasa pyɛ yemo de bemât jey be bɛrɛng sede ya sé netɔn, yaga na a bin nɔ̂ng vemo de ba vɔk netsitsɛng rekyen. Ko a kasa pyɛ́ yemo de bemât jey be bɛrɛng sede ya vɔk gap wɛt, yaga na a bin nɔ̂ng vemo de ba vɔk gap rekyen. 28Dagwi a kasa pyɛ́ yemo de bemât jey be bɛrɛng sede ya sé shɛl o, yēmo de be byɛs yɛ̄, ko be bɛrɛng, ya ka sé pyɛ cak mwa wɛt. A ra ano, yaga na a bin tɛ̀ pyɛ́ de bemât jey be bɛrɛng, ya sé ryey, ye sè yapyi. 29Yi ano, vit a mwasi hwak de ê tɔk ra kaa e nuyêl Dagwi. 30A sé yi na Dagwi de yin a sé sangal e ji nesa na Kristi Yɛsu, ko yɛ a tɛ̀ Kristi mo a sé netsitsɛng mot. Yi na Kristi mo, wot a tɛ́ ot cik e bayîs Dagwi, wot a tɛ́ ot bemât Dagwi, ko ba to vibis hot arɔng. 31Yaga ano, tik na a sè sede remo de bà jɛk e Bwok-basa Dagwi wɔgɔ, “Tik na yɛ womo de e simo a ra kaa, a ra kaa mo e ra pyɛ́ de Darwey a ra.”