Dagwi e dul bemɛ.
Yi e vwɔ̂ Davit.
1À Dagwi Darwey, hwà sé negbey hom na mwât sey hom,
ma rɔda wok bengyip mwat hwak wɛt.
Hwà sé a me kwɔ̂n dal,
ko mê sangal tashak.
2Jeng de bemât nengyas be hwo e ra me,
be simo be wey na me,
ko e yɛn bemât repugu hom o
de bê ye bugurɛk, bê gaba.
3Ka mwa bemât como ba ka rɔnɔ me,
nemi nê gaba a me e yey wɛt.
Ka vê repugu hom ba ka hwo e ra me,
ko mê rɔgɔs yey zɔng.
4À Dagwi Darwey, pyɛ jining zɔng de me ra won na hwo,
cwey hom a yet:
Me sangal e ji lɔ mō
mwa neyɛnɛ̂ neken hom,
na me bɛrɛng nerat mō e hwomo,
na me tɔk gwong de hwó simo me raa.
5E jeng reyɔm hwà rɔda lɛrɛ me e buk mō,
hwô dul me tyang,
hwô tik me e ra tɛ̂t raku.
6Hwô tɛ̀, me di wɛng e ra vê repugu hom de ba gwɔrɔ me.
Mê nára nenɔrɔ na yey pyɛng hyùu e buk mō;
mê ra lwɛlɛ na yom, mê somo hwo.
7À Dagwi Darwey, wok me jeng de me yila hwō!
Tosho reyɔm hom, hanat a me!
8Ma bare na badu mō de hwà ye, “Vey in na me.”
Yaga ano, ma vey na hwo à Dagwi Darwey.
9Hwo kyɛ́ o nà wok me wɛt!
Ma sé sam mō, ko hwó sɛlɛ me!
Hwo tɛ̀ shom na hwo nɔng me ma wɛt!
À Dagwi, mwât sey me,
hwo ye waa, kɛ hwo ye zak a me wɛt!
10Ka da hom na de hom ba ka ye waa a me,
ko hwo, à Dagwi Darwey, hwô sey me.
11Dura a me begwong mō,
kyè na me e gwong de gwa sé tɛk yaga vê repugu hom.
12Hwo tik, na me gaba e vwɔ̂ bemât repugu hom wɛt.
Be yɛt nebɔs e ra me, be simo be wok a me bek.
13Ko ma tɔk, mê di nerât Dagwi Darwey
e dem sangâl vê neken.
14Sɛt bayis mō e ra Dagwi Darwey!
Rɔgɔs yey, ko hwo vɔk yey ting!
Sɛt bayis mō e ra Dagwi Darwey!