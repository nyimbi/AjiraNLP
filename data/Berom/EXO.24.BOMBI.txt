Ba man wuna-na-sira
1Dagwi Darwey a yâng Mose, “Tūt vey na me, hwo na Aharon, na Nadap na Abihu tanga bemakûk BeIsrayɛl kuru bataama. Gyam yin rɔngɔl nà wul, yin ye guduruk, na yin re a me fongol. 2Hwo nju mo hwo vey bagat na me, ko bwang mɛn bē vey bagat wɛt. Bwang BeIsrayɛl bē tut e raku mo wɛt.”
3Mose a kyè a wɔ̀ ha a bemat mwa badu de Dagwi Darwey a ha, na mwa pyɛ́ de a nɔng ɛ nu e ra yɛ. Ko bemât mwa ba simo na fwɔ gwining, ba ye, “Wot ê ra mwa pyɛ́ de Dagwi Darwey a nɔng redu e ra yɛ!” 4Mose kwong a jɛk mwa Badu Dagwi Darwey.
Nusu hwol a sogo bop nagasi, a lɔk gàgbang rangâs yas vɔk na Dagwi e tîn raku mo, ko a to tɛ̀ beta kuru na vɛ beba cik, gwining e tô kayɛ yerê BeIsrayɛl. 5E bama mo, a tɛ̀ bewên BeIsrayɛl behak, na be nára a Dagwi Darwey nenɔrɔ̂ yas de be rangas burang, ba to yɛt bebôt bemus yaga nenɔrɔ̂ wunâ nesa arɔng. 6Mose a jut rebit nemî yas o, a tɛ̀ e ji neshǐ, ko bwang rebit o a waram nɛ e ra gàgbang rangâs yas o. 7A to jut bwok-basa badu wuna-na-sira mo, a basa a bemat gwɛ. Ko yɛn a ye, “Wot ê ra na yey mot mwa pyɛ́ de Dagwi Darwey a ga ha mwa!” 8Mose kwong a jut neshǐ de na vɔk ɛ nemi mo, a waram nemi mo e ra bemat o, a ye, “Nemi à nemo de na man wuna-na-sira de Dagwi Darwey a wuna na yin e ra badu mɛ vemo mwa.”
9E bama mo, Mose na Aharon, na Nadap na Abihu tanga bemakûk BeIsrayɛl kuru bataama ba wɔ̀ tut e ra raku mo, 10ko ba di Dagwi wo BeIsrayɛl. E nɛ̂n tas bol mɛ ba di sede retis de ba lɔk na safaya, dyéngere ryat sizɔng, ko ye nɛp sede lagwi. 11Ano de bemât nuyêl BeIsrayɛl vane ba di Dagwi, ko yɛ a nára vwɔ mɛ, na a wey na yɛn wɛt. Yɛn a re na sɔ e nuyel mɛ.
Mose e ra Raku Sinai
12Dagwi Darwey a yâng Mose, “Tūt vey na me e ra tɛ̂t raku mo, na hwo gyeng e hwomo, ko ma rɔda nɔng o beta bagasak de ba vɔk ɛ Badu na basa hom de ma ga jɛk ɛ. Bē basa a BeIsrayɛl, na be tɔk pyɛ́ de me simo yi na yɛn.” 13Ano kwong, Mose a sogo na Yɔshuwa mwât sɛlɛ mɛ, ko yɛ Mose a kyè wɔ̀ tut e ra rakû Dagwi. 14A kana yâng bemakûk BeIsrayɛl, bē gyeng e hwomo, sɛ̌ ba to vey sɛ̀ ɛn. Ko Aharon tanga Hur bê sè na yɛn, ko kawɛ de a vɔk ha, a wɔ́ a yɛn na hɛ.
15Mose a tut e raku mo, ko rele ra kyiri wɛ. 16-17Gbɔng nedyɛt nerât Dagwi Darwey nà hwo sangal e ra Raku Sinai mo. É bɛrɛng BeIsrayɛl nedyɛt nerat o na sè sede kya de he lolo e ra tɛ̂t raku mo. Rele mo ra kyiri wɛ pɔlɔ tyiimin, ko e tuk hê taama, Dagwi a yila Mose yi e ji rele mo. 18Mose a yel e ji rɛ, a tút wɔ e ra tɛ̂t raku mo, ko a sangal e hwomo wosho kuru banaas na pɔlɔ kuru banaas arɔng.