Lwɛlɛ̂ somo e ra hâ Dagwi
1Vê wɛng a vemo de negwɔn mɛn na sila gyat,
vemo de be gyeng basâ Dagwi Darwey!
2Vê wɛng a vemo de be gyeng ha mɛ,
vemo de be jama hɛ na yey mɛn mwa!
3Be sɛ̀ ɛn na buru hak wɛt,
ko be raa begwong mɛ.
4À Dagwi Darwey, hwà ga nɔng ot badu mō.
Hwó simo wot a ye ngyɛ́k, wot gyeng vɛ mwa.
5Káa! Ka ma yang tumal ting na yey hom mwa,
e de gyêng badu mō,
6kɛ ma yang tɛ̀ nehywɛ e ra badu mō mwa,
ko mê wok rekyen wɛt.
7Jeng de me masa badu mō vê tsak o,
me somo hwo na yey ryat.
8Mê gyeng badu mō,
hwo ye waa a me vit wɛt!
9E rɛ̌ de bwôt mwat e gyeng to mɛ naka ɛ?
Sɛ̌ yi na gyêng ha mō, à Dagwi.
10Me tē ngyɛ́k na me gyeng ha mō na yey hom mwa,
hwo tik na me hala gyêng badu mō wɛt!
11Ma ga tik ha mō e ji yey hom,
yaga mê kwon ra a hwo renɛn wɛt.
12À Dagwi Darwey, me somo hwo!
Basa a me badu mō.
13Me sǎ e de hâ mwa badu mō.
14Ma vɔk yey pyɛng e raà ha mō,
tyɛng na mwat de a vɔk yey pyɛng na yele yɔkyɔk.
15Mê tɔrɔng e ra badu mō,
mê tɛ̀ nehywɛ e râ begwong mō.
16Me wok netâ badu mō,
mê ye bam à ha mō wɛt.
17Rá a me, mwât fwom mō, naka, à Dagwi Darwey,
na me gwɛ sangal kwen, na me gyeng ha mō.
18Wunta bayis hom,
na me bin di basa rat de ha sé e ji badu mō.
19Ma sé sangâl rekyɛn e jey o,
hwo lɛrɛ badu mō yi na me wɛt.
20Yey hom ye hwɔshɔ,
me wok cwey badu mō kayɛ jeng.
21Hwó gyong vemo de be paa jim —
vê gawey a vemo de ba hala gyêng badu mō.
22Sey me yi e byɛs na woros mɛn,
yaga ma ga gyeng ha mō.
23Bemât nuyel be man, be yong há e ra me,
ko me, mwât fwom mō, mê tɔrɔng e ra badu mō.
24Me wok netâ ha mō,
he vos a me badu.
25Ma vungu me e fongol,
turu neken hom tyɛng na há mō.
26Ma ga ha a hwo pyɛ̂ mwa de ya bɔrɔk me, ko hwà hanat a me;
bàsa a me badu mō.
27Sɛlɛ me na me tɔk badu mō,
ano mê tɔrɔng e ra tomông langat mō.
28Ma ga tɛ́ me gbɛrɛk na yêy láshe,
gwɛ̌ a me gap, sede remo de hwà ga sira hwo.
29Gyeng me yi e negwɔn kwɛlɛng,
dura a me nerat mō, ko basa a me badu mō.
30Ma ga tɛ̀ e yey hom, bē kwon tó yey na me wɛt.
Ma ga tik badu mō e nuyel hom.
31À Dagwi Darwey, mê tik ha mō wɛt,
tik me wok rekyen wɛt!
32Mê tē ngyɛ́k e de gyêng badu mō,
yaga hwô gwɛ a me tɔk.
33À Dagwi Darwey, basa a me na me raa badu mō,
mê gyeng vɛ vɔk e yɛnɛ mo.
34Nɔng me tɔk, na me gyeng basa mō,
na me gyeng hɛ na yey hom mwa.
35Kyè na me e gwong de badu mō be simo;
hane hɛ a pyɛ simo hom.
36Tɛ̀, me vɔk cwey ha mō,
ko me vɔk cwey nedanerêy jey wɛt.
37Bāng bayis hom yi e pyɛ́ de ya sé yapyi;
kyè na me — yi ano hwô turu neken hom.
38Sila sira mō vey na me, mwât fwom mō,
síra de hwà sira a vemo de be re a hwo fongol.
39Pyɛ́ de hwà nɔng me nu e ra yɛ,
ya dul me yi e byɛs de me wok bengyip hɛ.
40Yàa! Ma wok cwey badu mō!
Gyeng neken hom, yaga hwà sé wo tsak o.
41À Dagwi Darwey, rá pyɛ de ye dura, hwà tɛ̀ yey na me.
Sey me sede remo de hwà sira hwo.
42Ano, mê tɔk hanat a vemo de be byɛs me,
yaga ma tɛ̀ gap e ra ha mō.
43Sɛlɛ me na me ha hâ tsak o kayɛ jeng,
yaga ma sɛt yey hom e ra badu mō.
44Mê re nuyel na gyêng badu mō neshey gbak-gbak.
45Mê kyě kyè na to hom e gwi,
yaga ma ga nɔng to hom e gyêng badu mō.
46Mê ha ha mō e nuyêl begbɔng begwɔ̀m,
ko mê wok rekyen wɛt.
47Ma tɛ̀ yey na badu mō,
me wok netâ gyêng vɛ.
48Ma nɔ̂ng badu mō nerey, me tɛ̀ yey na vɛ,
ko me tɔrɔng e ra vɛ.
49Bare na ha mō vey na me, mwât fwom mō,
e rà hɛ de ma sɛt ɛ yey hom.
50E jeng reyɔm, pyɛ de ye wɔrɔk me a yet ngan:
há de hwà sira mo he turu neken hom.
51Bemat de be paa jim be shɛgɛsh me vit à yɛnɛ,
ko mê tik gyêng basa mō wɛt.
52À Dagwi Darwey, jeng de me bare na badu mō vê yimo raane,
badu mō mo be wɔrɔk me.
53Jeng de me di bemat beves de be kyɛ́ ɛn basa mō,
e tē me puu na shom.
54Badu mō vɛ a retô lɛlɛ hom
e kagwa de ma sé ɛ na sangal.
55À Dagwi Darwey, me bare na hwo naturuk,
ko mê gyeng basa mō.
56Ma sé gyeng badu mō,
hemo hɛ à neken hom.
57À Dagwi Darwey, hwà sé a me sede nàp hom,
ma ga sira, mê gyeng ha mō.
58Ma shonong e ra hwo na yey hom mwa,
wok nemwishish hom, sede remo de hwà ga sira hwo.
59Ma ga bare e ra negwɔn sangal hom,
ko ma ga doyo e de raà badu mō.
60Me tē wàkwak na me gyeng badu mō,
me lashe jeng wɛt.
61Bemat beves ba ga rene me na segun,
ko me, ma ye bam a basa mō wɛt.
62E tê turuk, me sene,
na me feng a hwo yaga badu mo vê tsak o.
63Ma sé sâ mwa vemo de be sap o,
mwa vemo de be raa badu mō.
64À Dagwi Darwey, hwà tɛ̀ yey na bemasi mwa e kagwa e jey;
bàsa a me badu mō.
65À Dagwi Darwey, ma sé mwât fwom mō,
ko hwà gyeng sira mō wɔgɔ, hwô tē naka na me.
66Nɔng me tɔ́k na bɛ́rɛng ting,
yaga me tɛ̀ gap e ra badu mō.
67Ma kana kyɛ́ me nà wok ha sɛ̌ jeng de hwà tabak me,
a remo, me gyeng ha mō.
68Hwà sé wo nerat, ko kayɛ pyɛ de hwo ra ya sé ryat;
bàsa a me badu mō.
69Vemo de be paa jim ba ga vɛ́sɛ nebɔs e ra me,
ko me gyeng badu mō na yey hom mwa.
70Neyey mɛn na sé dirik,
ko me, me wok netâ gyeng badu mō.
71Tabak de hwà ra a me ha sè a me rat,
yaga ha tɛ̀, ma masa badu mō.
72Basa de hwà basa a me ha dal na nerat,
ha dal dyam shinang na pyɛng, gu e ra gu.
73Hwà yong me, hwà tɛ̀ me.
Nɔng me netsitsɛng na me masa badu mō.
74Vemo de be sap o, bê di me, bê vɔk yey pyɛng,
yaga ma sɛt yey hom e ra ha mō.
75À Dagwi Darwey, ma tɔk badu mō ba sé tsak o,
hwà ra tyɛng de hwà tabak me.
76Ma sé mwât fwom mō. Tɛ̂ yey mō he wɔrɔk me,
sede remo de hwà sira a me.
77Wok nemwishish hom, na me turu me,
yaga me wok netâ basa mō.
78Tik vemo de be paa jim be wok rekyen,
yaga ba ga tɛ̀ a me renɛn, vit a retin.
Ko me à me, mê tɔrɔng e ra badu mō.
79Tik vemo de be sap o,
ko ba to tɔk ha mō, be doyo vey na me.
80Tik na me gyeng badu mō na yey rining,
ko mê wok rekyen wɛt.
81Ma vɔk yêy hwɔshɔ na hwo sey me!
Ma sɛt yey hom e ra ha mō.
82Ma ga ruru e de gyêng pyɛ de hwà sira mo,
ma ye, “E yɛ̌ jeng de hwô wɔrɔk me ɛ?”
83Ma ga gunung me sede rehwo hwogot,
ko ma ye bam a badu mō wɛt.
84Ma rɔda gwɛ̌ gyeng vɔk e yɛ̌ jeng arɛt?
E yɛ̌ jeng de hwô tabak vê tak a me ɛ?
85Bemat de be paa jim, de be gyeng badu mō wɛt,
ba ga cing revɔng, na me gaba ɛ.
86Mwa badu mō ba sé pyɛ tɛ̂ gap.
Bemat be tak a me, vit a retîn pyɛ mo.
Vey sɛlɛ me!
87Bwang o tyɔng na be wey na me,
ko me, ma tik gyêng badu mō wɛt.
88Yaga hwà tɛ̀ yey na me, turu me;
ano mê gyeng badu mō.
89Dagwi Darwey ê nàra nesheneshey!
Há mɛ hê nàra tyɛng sede lagwi wô nàra.
90Hwô tik bemat mō ko tyɔng wɛt mwa kahɛ zamang.
Hwà tɛ̀ jey e kwɔn de ya sé ɛ, ko a yane e dem yɛ.
91Mwa pyɛ́ de hwà yong, a yane e dem yɛ vey e yunung,
ye gyenges ha mō, yaga ya sé besam mō.
92Ka ma wok netâ basa mō wɛt,
Ka ma ga yang wey e reyɔm hom.
93Mê sang ye bam a badu mō wɛt,
yi na vɛ de hwà tik me kwen.
94Ma sé mwo, ko ma ga nɔng tó hom e gyêng badu mō.
Vey sɛlɛ me!
95Bemat beves ba sé gyeng, na be wey na me,
ko me tɔrɔng e ra ha mō.
96Ma di, mwa pyɛ́ de ya sila ngyɛ́l ya ka sé gyat wɛt,
sɛ̌ badu mō.
97Di, ma tɛ̀ yey na basa mō sedesi!
Me tɔrɔng e ra hɛ mwa wosho.
98Badu mō be tɛ̀,
me vɔk netsitsɛng me dal mɛ vê repugu hom,
ba sé e ji yey hom kayɛ jeng.
99Ma ga sɛ̀ tɔk de ha dal hê mwa bemat de ba basa a me,
yaga me tɔrɔng e ra ha mō.
100Ma ga sɛ̀ tɔk de ha dal hê bemakuk,
yaga me gyeng badu mō.
101Ma ga tele me kagwɛ gwông renɛn,
na me bin gyeng ha mō.
102Ma ga tik nà gyeng badu mō wɛt,
yaga e hwo de hwà ga basa a me.
103Há mō ha ta a me,
ha dal shok na nerɔkrɔk!!
104Me sɛ̀ tɔk yi na badu mō,
yaga ano, me kyɛ́ me kagwɛ gwɔng bɔs.
105Há mō ha sé sede mwôl kya na me,
he tɛ̀ gwong de me kyè ɛ gwo se gbey.
106Ma ga vo nu na me gyeng badu mō de ba sé mwin,
ko ma rɔda sila hɛ.
107Ma ga sɔ rezot ding-ding.
À Dagwi Darwey, turu me, sede remo de hwà vo nu.
108Sey feng hom, sede nɔrɔ de me nára a hwo.
Basa a me badu mō.
109Mwa ano de neken hom na sé e ji kya kayɛ jeng,
ko mê ye bam à basa mō wɛt.
110Mwa ano de bemat beves ba ga rene segun yaga me,
ko ma ga tik nà gyeng badu mō wɛt.
111Ma ga jut ha mō sede pyɛ ryat sizɔng gbak-gbak,
ko he tɛ̀ yey hom ye pɛngɛ.
112Ma ga tɛ̀ e yey hom mê gyeng badu mō,
hemo hê se pyɔlɔ hom gbak-gbak.
113Me bɛɛ bemât nenu-neba ves,
ko ma tɛ̀ yey na basa mō.
114Hwà sé a me sede ruga na kwɔ̂n dal.
Ma sɛt yey hom e ra ha mō.
115Gas in na me, à yin bemat nengyas!
Me simo gyêng badu Dagwi hom.
116Vɔk me, sede remo de hwà vo nu, na me gwɛ̌ sangal ɛ kwen.
Ma sɛt yey hom e ra hwo. Hwo tik me wok rekyen wɛt!
117Vɔk me, ko mê sangal tyang,
mê tɛ̀ badu mō e yey kayɛ jeng.
118Hwó ye zak a mwa vemo de be tik nà gyeng badu mō,
netsitsɛng de yɛn e ra na sé yapyi zɔng.
119Hwó ye zɛ́p a bemat beves sede gbàrak dyam,
yaga ano de ma tɛ̀ yey na ha mō.
120Bek hom he vow, yaga me wok bengyip mō,
ko me sap shɔt mō.
121Ma ga ra pyɛ de ya sé tsak o, ya sé tɛk.
Hwo nára me e vwɔ̂ bemât tak a me wɛt.
122Vo a me, sam mō, nu na me sɛ̀ netyang.
Hwo tik bemat de be paa kwas be tak a me wɛt.
123Ma ga ruru e de gyeng na hwo vey sey me,
na hwo nɔng me wɛng, sede remo de hwà vo nu.
124Hwà sé wo nerat. Rá na me, sam mō tyɛng na nerat mō mo.
Bàsa a me badu mō.
125Ma sé sam mō. Nɔng me tɔk,
na me bin tɔk ha mō.
126À Dagwi Darwey, jeng a yemo de hwô ra pyɛ cak!
Bemat ba ga gyili basa mō!
127Ma tɛ̀ yey na badu mō, a dal dyam shinang,
a dal celes dyam shinang.
128Ey, ma jut mwa badu mō ba sé tyɛng,
ma kyɛ́ me kagwɛ gwông bɔs.
129Badu mō ba sé pyɛ̂ langat,
yaga ano, me gyeng vɛ na yey hom mwa.
130Bemat de be basa ha mō be sɛ̀ negbey,
he nɔ̂ng vemo de ba bidɛ tɔk netsitsɛng.
131Yey hom ye hwɔshɔ tyɔng wɛt,
na me sɛ̀ badu mō.
132Doyo vey na me, dura a me nerat mō,
sede remo de hwó dopse ra na vemo de be tɛ̀ yey na hwo.
133Tɛ̀ me tumal gak, sede remo de hwà vo nu.
Hwo tik renɛn re ré gap hom wɛt.
134Sey me yi e vemo de be tak a me,
na me bin gyeng badu mō.
135Tik na hwo bɛrɛng me, sam mō, na nerat,
ko basa a me badu mō.
136Nemwishil ne dɔng yi e bayis hom,
yaga bemat be gyeng basa mō wɛt.
137À Dagwi Darwey, hwà sé cik,
há de hwà yɛrɛ ha sé tyɛng.
138Badu de hwà tɛ̀ ba sé tsak o,
ba sé pyɛ tɛ̂ gap tyɔng wɛt.
139Jeng de me di vê repugu hom be kyɛ́ ɛn ha mō,
e tang me vwes.
140Pyɛ de hwà ha a me ya sé pyɛ tɛ̂ gap,
ko me, sam mō, ma tɛ̀ yey na yɛ.
141Ma vey pyɛ cak wɛt, be byɛs me,
ko ma ye bam a badu mō wɛt.
142Hwó ra pyɛ́ tyɛng kayɛ jeng,
bása mō ha sé tsak o.
143Me sɔ reyɔm, me to wok bɔrɔk e yey,
ko me wok netâ badu mō.
144Badu mō ba sé tsak o gbak-gbak,
nɔng me tɔ̂k vɛ na me gwɛ̌ sangal kwen.
145À Dagwi Darwey, ma tosho a hwo na yey hom mwa.
Hanat a me, ko ma rɔda gyeng badu mō.
146Me ra won na hwo, sey me,
na me bin gyeng ha mō.
147Gyam gwi gwo nusu, me tosho yaga sɛlɛ.
Ma sɛt yey hom e ra há mō.
148Me pɔlɔs vit a kenevwa e bayis,
me tɔrɔng e ra ha mō.
149À Dagwi Darwey, wok fwɔ hom, yaga hwà tɛ̀ yey na me.
Rá pyɛ de ya sé tyɛng, na me gwɛ̌ sangal ɛ kwen.
150Vemo de be yong begwong beves be kyè vey bagat,
ko basa mō — yɛn a ga hala hɛ.
151Ko hwo à hwo, hwà sé bagat na me,
mwa badu mō ba sé tsak o.
152Yimo raane, ma ngyɛgɛt badu mō, ko ma di,
hwà tɛ̀ vɛ na be nàra gbak-gbak.
153Di reyɔm hom, pat me yi e rɛ,
yaga ma ga ye bam a basa mō wɛt.
154Tumal a me e pyɛ de ya sɛ̀ me, pat me!
Tik me gwɛ̌ sangal kwen, sede remo de hwà vo nu.
155Hwô sey bemât ragas neves wɛt,
yaga pyɛ mɛn ya sé na badu mō wɛt.
156À Dagwi Darwey, hwó wok nemwishish bemat mō sedesi,
rá pyɛ de ya sé tyɛng, na me gwɛ̌ sangal ɛ kwen.
157Ma vɔk bemât repugu na vemo de be tak a me pyak,
mwa ano, ma ka tik gyêng badu mō wɛt.
158Ma di bemât halsâ badu mō, ko a tē me vwes,
yaga yɛn e gyenges ha mō wɛt.
159À Dagwi Darwey, di, ma tɛ̀ yey na badu mō!
To turu me, yaga hwà tɛ̀ yey na me.
160Bé tɔk tɛ̀ gap e ra mwa pyɛ́ de hwà ha,
mwa badu mō ba sé tsak o, bê nàra gbak-gbak.
161Bemât nuyel ba ga tak a me, vit a tin,
ko e há mō zɔng de me sap hɛ.
162Nu de hwà vo he tɛ̀, me ra biibi,
sede mwat de a hashe pyɛ́ pyak e de como.
163Me kyɛ́ me nebɔs, e tē me vwes,
ko me tɛ̀ yey na basa mō.
164Me somo hwo kahɛ tuk zang taama
yaga badu mō vê tsak o.
165Vemo de be tɛ̀ yey na basa mō be sangal bɛs tyɔng wɛt.
Vit a pyɛ cak de ye tɛ̀, be ye bugurɛk.
166À Dagwi Darwey, ma sé gyeng na hwo sɛlɛ me,
mê ra mwa pyɛ́ de hwà nɔng nu.
167Me gyeng ha mō,
me tɛ̀ yey na hɛ tyɔng wɛt.
168Hwà tɔk kayɛ pyɛ de me ra,
hwà tɔk, me gyeng badu mō na ha mō mwa.
169À Dagwi Darwey, wok sesin hom!
Nɔng me tɔk yi na ha mō.
170Wok tosho hom,
sey me, tyɛng na nu de hwà vo.
171Ma rɔda somo hwo,
yaga hwó basa a me badu mō.
172Ma rɔda ra lwɛlɛ e ra nu de hwà vo,
yaga mwa badu mō ba sé tsak o.
173Nára vwɔ mō, na hwo sɛlɛ me,
yaga ma ga kasa, na me raa badu mō.
174À Dagwi Darwey, me gyeng tyɔng wɛt, na hwo sey me.
Ma wok netâ basa mō.
175Tík me kwen, na me somo hwo,
tik badu mō be sɛlɛ me!
176Ma ga vuru me sede tyimit de ya vuru hɛ.
Jama me, sam mō, toyo na me,
yaga ma ga ye bam a badu mō wɛt.