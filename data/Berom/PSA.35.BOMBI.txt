Won yaga sɛlɛ
Lwɛlɛ̂ Davit
1À Dagwi Darwey, rá repugu na vemo de be ra repugu na me,
rá yol na vemo de be ra yol na me!
2Jut ruga na pyɛ̂ como mō,
na hwo vey sey me!
3Jut bara tanga tyem mō,
na hwo hwo mɛ bemat de be ro me,
ko vo a me nu wɔgɔ,
hwà rɔda sey me.
4Tik vemo de be jama neken hom be ye det na rekyen!
Tik vemo de be re bol hom, be tele na rekyen.
5Tik be sè sede byɛmɛ de gul gwo pɛsɛl,
ko tom-lagwi a raa a ró ɛn.
6Tik begwong mɛn be sè mwangalang, be se tɔlɔt,
jeng de tom-lagwi a sé ro ɛn o.
7Ba rene segun yaga me, vit a tin,
ba cing vɔng ciwil, na me gaba e ji mo.
8Tik gawey he hwo e ra yɛn hák,
tik be hwo e segun de ba rene mo,
tik be gaba be wey e vɔng de ba cing o.
9Ko ma rɔda rɛ̌ na nzem yaga hwo, à Dagwi Darwey,
ma rɔda ra biibi, yaga hwà ga sey me.
10Mê ye na yey hom mwa,
“Vit a hwak sede hwo, à Dagwi Darwey!”
Hwó dul vemo de vit a hɛn na gap yi e vɔ vê gap,
hwô dul bepɛng yi e vemo de be midra a yɛn.
11Bemat neves be nɔng nuha bɔs e ra me,
be tɛ̀sɛ kun hom e ra nɛn de ma ka tɔk ɛ pyɛ cak wɛt.
12Be tala me na pyɛ́ vyes e tô nerat,
be tik me vit à mwat.
13Ko me, jeng de ba rō ɛn, ma tɛ̀ berugû sesin,
ma tak a tó hom na tîk rê pyɛ́,
ma ye zip e de râ won,
14tyɛng sede me ra won yaga sa hom, kɛ gwa hom.
Ma kyè yɔɔm, sede mwat de a bidɛ dē mɛ,
ma ye det e de sesin.
15Ko yɛn, jeng de ma ye bugurɛk,
ba gwɔrɔ me, ba shɛgɛsh.
Bemat zɔng, ma ka tɔk ɛn mwa wɛt,
ba rimi hɛn e de lɛ́lɛ me.
16Be sǎ e de mok me, be shɛgɛsh me,
sede ba de di me, ko be rɔgɔs bayis mɛn.
17À Darwey, e yɛ̌ jeng de hwô de ba di ɛ?
Sey me, jeng de ba hwo e ra me,
sey me yi e begukum vemo!
18Ko mê feng a hwo e nuyêl regyɛng bemat mō,
mê dak kaa e ra pyɛ́ de hwà ra e nuyel mɛn mwa.
19Hwo tik bemât repugu hom de be vɛ́sɛ bɔs be dak gèy e ra me wɛt,
bé bɛɛ me ves, be tē mwɛt a bayis, vit a tin.
20Be ha hâ netyang wɛt,
sɛ̌ be yɛt nebɔs e ra vemo de be simo sâ netyang.
21Be nása vɔ e ra me, be tē,
“Yàa! Wot a ga di pyɛ de hwà ra!”
22Ko hwo, à Dagwi Darwey, hwà ga di kayɛ pyɛ!
Gabɔk, hwo wey ɛ yuu kɛ hwo sè yikyik wɛt!
23Sogo, à Dagwi hom, na hwo dul me!
Áaa, à Darwey, sogo, na hwo tumal a me!
24À Dagwi Darwey, hwà sé wo tsak o,
dura, vit a me nà nɛn!
Hwo tik bemât repugu hom be shɛgɛsh me wɛt.
25Hwo tik ɛn, be ye, “Wot a ga yɛnɛ na yɛ!
Ey yàa! E pyɛ de wot a simo a yane!”
26Tik vemo de be feng, yaga me sɔ reyɔm,
be ye det, be tele na rekyen!
Tik a sè a vemo de be tâng bato mɛn ba dal me,
gbogodok, ko rekyen re kyiri hɛn.
27Tik vemo de be simo, me nusu hyɔ́l yi e shɔt,
be vɔk yey pyɛng, be ra biibi,
be tē, “Dagwi Darwey a sé wo nerey!
Yey mɛ ya pɛngɛ na wɛ̂ng sam mɛ.”
28Ko me à me, mê ha hâ tsak o mɛ,
mê somo hɛ mwa wosho.