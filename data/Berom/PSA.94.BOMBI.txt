Dagwi e tala a bemat neves mɛn
1À Dagwi Darwey, hwó tabak bemât ragas neves.
Vey, dura shom mō!
2Hwà sé mwât ra a jey mwa shɔt.
Sogo, ra pyɛ cak!
Tala a bemât tôs to pyɛ de ya jam yaga yɛn.
3Vɔk e yɛ̌ jeng de bemat beves bê rɛ̌ na nzem ɛ?
Vɔk e yɛ̌ jeng, à Dagwi Darwey ɛ?
4Bemât ragas nengyas bé nàra e de paà kwas,
bé sǎ e de dâk gèy.
5À Dagwi Darwey, bé midra a bemat mō,
bé weres na vemo de ba sé bemo.
6Bé mɔbɔs bekuma tanga nehyɛn,
bé weres na bemat beduk de ba sé sangal e sevwel mot.
7Ko bé tē, “Dagwi Darwey, Dagwi wo Yakɔp e bɛrɛng wɛt.
Pyɛ mɛ ya sé ɛ wɛt.”
8À yin betɔn, bare hin!
Yin de vit a hin nà rato, yin ê vey tɛ̀ netsitsɛng nayu ɛ?
9Dagwi de a yong a wot betong, e wokos wɛt a?
Yɛ de a yong a wot bayis, e bɛrɛng wɛt a?
10Yɛ de e gyong yére dyuk, ê tabak hot wɛt a?
Yɛ de e basa a bemasi begwong mɛ,
ê tɔk pyɛ́ de wot e ra wɛt a?
11Dagwi Darwey a tɔk bare bemasi,
a tɔk, ha sé yapyi zɔng.
12À Dagwi Darwey, vê wɛng a vemo de hwó gyong ɛn,
vemo de hwó basa a yɛn badu mō!
13Hwó nɔng ɛn pɔngɔ e jeng reyɔm,
yɛn e gyeng sɛ̌ ba cing a bemat beves sak.
14Hwô ye waa a bemat mō wɛt,
hwà rɔda ye zak a vemo de ba sé bemo wɛt.
15Bemât râ shɔt bê to hwo gas shɔt e tē,
ko vemo de neyey mɛn na sé yɛt bê dyɛng e ma e yɛn.
16Wa ê tumal a me e ra bemat beves arɛt?
Wa ê sey me yi e vwɔ̂ bemat nengyas ɛ?
17À Dagwi Darwey, ka hwà yang sɛlɛ me wɛt,
ka ê ros wɛt, ma yang bomo bong.
18Jeng de ma di, ma sé bagat e nû reku,
ma bare, hwà tɛ̀ yey na me,
ko hemo ha gwɛ̌ a me gap.
19Ko jeng de yey hom ya sila na bɔrɔk,
hwà wɔrɔk me, hwà pɛngɛ a me yey.
20Hwó kyɛ́ o bemât shɔt de be gas shɔt e tē wɛt,
hwó kyɛ́ o vemo de be ra pyɛ́ de redu ra ro mɛ arɔng.
21Be man to, na be wey na bemat berat,
ko be yɛrɛ a vemo de vit a hɛn na nɛn shɔt.
22Ko hwo, à Dagwi Darwey, Dagwi hom,
hwà sé a me sede fwara, kwɔn dal de me tele vɔk ɛ.
23Hwô tala vê repugu hom nengyas mɛn,
hwô wey na yɛn yi na tomong ves de ba ga ra.
Ey, hwô wey na yɛn, à Dagwi Darwey, Dagwi mot.