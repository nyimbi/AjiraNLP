1E tuk hane Dɛbɔra tanga Barak Abinowam, ba ra lwɛlɛ gwomo ngan:
2Be somo Dagwi Darwey!
BeIsrayɛl ba nɔng bato mɛn na be tó como,
yɛn a nɔng bato mɛn na yey rining.
3Wok in, à yin begbɔng begwɔ̀m!
Wet in betong, à yin bedaberey!
Ma rɔda ra a Dagwi Darwey lwɛlɛ,
ma rɔda ra yom yaga Dagwi Darwey wo BeIsrayɛl.
4À Dagwi Darwey, jeng de hwà tik berakû Seyir,
jeng de hwà nusu yi e bak vwêl Ɛdɔm,
vwel ha digis,
rwak wa shusha yi e larwak,
ey, nshi na hwo tele yi e bale.
5Beraku ba digis e nuyêl Dagwi Darwey wo Sinai,
e nuyêl Dagwi Darwey, Dagwi wo BeIsrayɛl.
6E jeng Shamgar, hwêy Anat,
e jeng Yayel arɔng,
bejik ba kyɛ́ ɛn nà kweres e vwel o,
bemât kwɛngɛl ba kweres e begwong besɛl o zɔng.
7Bapomô BeIsrayɛl ba tɛ́ ɛn barin,
vit a mwat e ji mo,
sɛ̌ jeng de hwà sogo, à Dɛbɔra,
sɛ̌ jeng de hwà sogo, à dê BeIsrayɛl.
8Jeng de BeIsrayɛl ba kasa bedagwi bepas,
ko como ya hwo e ri repomo.
E ji bemat gu kuru banaas e Israyɛl,
vit a mwat de a vɔk bara kɛ ruga!
9Yey hom ya wuna hɛ na begwɔ̀m comô BeIsrayɛl,
na vemo de ba nɔng bato mɛn na yey rining.
Be somo Dagwi Darwey!
10Bare hin, a yin de yin e lagsa berɔgɔ̂ bemadung,
yin de yin e sangal e ra bewap de ba lasha a vɛ,
ko yin de yin e kyè e bol e begwong.
11Wok in jɔngɔl bemat e hes nshi;
ba sé ha neha wɛ̂ng Dagwi Darwey de a di,
wɛng de BeIsrayɛl ba di arɔng.
Ko bemât Dagwi Darwey ba gyirik wɔ e ri repomo.
12À Dɛbɔra, sene, sene!
À Dɛbɔra! Sogo, jut lwɛlɛ mō!
À Barak, sogo!
À hwêy Abinowam, jut bemat de hwà vos e como!
13Ko bwâng bemat ba gyirik e kwɔ̂n bemât nuyel mɛn,
bemât Dagwi Darwey ba vey na yɛ,
ba ga yong ɛn yaga tô como:
14Ba vey ba raa regyeng yerê Bɛnyamin de ba gyirik arɔng.
Begwɔ̀m como ba gyirik yi e Makir,
yi e Zɛbulun begbɔng o ba vey na cwang como.
15Bemât nuyêl Isakar ba vey tanga Dɛbɔra,
ey, mwin BeIsakar ba vey, Barak arɔng a vey.
Ba ye dedung, ba raa hɛ e bama vɔk e nɛk o.
Ko bemât cáng Rubɛn, nehywɛ mɛn na gas ɛn,
yɛn a tɔk tɛ̀ e yey na be vey wɛt.
16Yaga sɛ́ de yin a ka sangal e ngyen tanga vyēl ɛ,
na yin wok bemât gyeng vyēl de be yishi vyēl a?
Ey, mwin bemât cáng Rubɛn, nehywɛ mɛn na gas ɛn,
yɛn a tɔk tɛ̀ e yey na be vey wɛt!
17Yerê Gat ya sangal e Gileyat
e gurâ Yɔrdan e nedem mɛn zɔng,
yerê Dan ya sangal e kwɔ̂n bedwa-nshi arɔng zɔng,
ko yerê Ashɛr arɔng ya sangal e vwara gworep.
18Ko BeZɛbulun ba ye waa a bato mɛn,
ano arɔng BeNaftali ba ye waa a bato mɛn e como mo.
19Begwɔ̀m ba vey, ba tó como e Taanak,
bagat na rɔt Megido;
begwɔ̀m Kanaan o ba tó como,
ko ba ka jut ɛ̀ dyam pyɛng wɛt.
20Betangacɛn ba tó como yi e larwak,
yi e begwong mɛn, ba tó como na Sisera.
21Tɛmɛ-nshi Rɔt Kishɔn ha vey ha rung ɛn.
Rɔt Kishɔn ha yi na gap.
Tik na me re nuyel,
me re nuyel na kwɛngɛl na yey ting.
22Bedwa kwong ba yi na sesuga,
bekwǒk bol vɛ ba tó vwel gwòrok, gworok.
23Tom-lagwî Dagwi Darwey a ye,
“Tɛ̀ in gawey e ra Mɛrɔs,
tɛ̀ in gbɔng gawey e ra bemat de be sangal e hwomo,
yaga yɛn à vey sɛlɛ Dagwi Darwey wɛt,
yɛn a vey sɛlɛ hɛ sede bemât como wɛt.”
24Wo wɛng e ji beha, yɛ Yayel, hwâ Hɛbɛr, WoKeni,
hwā de a dal na wɛng e ji beha de be sangsal e buk.
25Sisera a lolo hɛ nshi sɔ, ko a nɔng ɛ nevasal.
A nɔng ɛ nevasal de na sé nerat pɔgɔdɔk e shǐ bedaberey.
26A nára vwɔ mwɛlɛng, a jut mɛ kwagam buk,
a nára vwɔ yege, a jut mɛ remos.
A kagam mɛ Sisera e rato, a pere bunut rɛ,
a kulu rwanang mɛ, ko a mɔrɔ gwɛ.
27Sisera a gaba ngung e cat bol mɛ, dɔɔlɔl,
a dyɛng ɛ e hwomo yuu.
E kwɔn de a dyɛng ɛ gup,
a nàra revin o.
28Neng Sisera a ye byak na a di ɛ e repɔk,
a hwo sesin, a ye,
“E sɛ́ de ya té de bekyɛkyɛ̂ bedwa como mɛ ba rɔngɔl ɛ?
Yaga sɛ́ de bedwa mɛ ba rɛn ɛn ano ɛ?”
29Behywi mɛ de ba dal na netsitsɛng ba toyo a yɛ na ha,
ko yɛ arɔng, a sè tâng to mɛ,
30Yɛn a sé rɔɔ jāma pyɛ́ de bê sɛ̀ yɛ e como na yɛn a gas,
sede hwong gwining kɛ beba ayi yaga kawɛ e ji mɛn,
ko berugu berat yaga Sisera,
na berugu berat beba de ba jining vɛ na jɔ̄t yat
yaga kawɛ hwā de ba vo e como.
31Yaga ano kwong, à Dagwi Darwey,
tik na bemât repugu mō mwa be wey,
ko bemat de ba tɛ̀ yey na hwo be nɛp sede gwi,
de gwa nusu e rezâng gwi gasi.
Vwel o kwong ha sangal tyang neshey kuru banaas.