1E ji bwok-basa gwomo, ba jɛk neha de Mose a ha a mwa BeIsrayɛl jeng de yɛn á rɔngɔl e rwa rak hê Rɔt Yɔrdan. Yɛn á sè e hêy nɛk rɔt o bagat na repomô Suf. Nɛk o wa sé e tê repomô Paran na bapomô Tɔfɛl, na Laban, na Hazɛrɔt tanga Di-Zahap. 2Ka sede be raa gwông berahwôl Ɛdɔm, a sé kwɛngɛl nepɔlɔ kuru na hɛ hining na be kyè yi e Raku Sinai vɔk e Kadɛsh Barneya. 3E shey kuru banaas bama de yɛn a hala sevwêl Misra e tuk hê mɛsɛng hê pwɛl gwô kuru na gwɛ gwining, Mose a ha a BeIsrayɛl o kayɛ pyɛ de Dagwi Darwey a kana nɔng ɛ nu, na a ha a yɛn. 4A ra ano e bama de a ga re Sihɔn, gbɔng gwɔ̀m BeAmɔr de a re negwɔm yi e repomô Hɛshbɔn, tanga Ɔk, gbɔng gwɔ̀m Bashan de a re negwɔm yi e bapomô Ashtarɔt na Edirey arɔng.
5A sè e yɛnɛ̂ sevwêl Mowap e rwa rak na Rɔt Yɔrdan de Mose á hwo misang a yɛn badu Dagwi.
Ha he mɛsɛng he Mose
(Bare 1:6—4:43)
Mose hwo yang BeIsrayɛl: 6“Jeng de wot á sè e Raku Sinai, Dagwi Darwey, Dagwi mot á yang ot ngan, ‘Sángal min e ngamo ha ga vey ano. 7Vibis hin bǔk min, na yin re nuyel. Kyè in vɔk e vwêl BeAmɔr na hê BeKanaan, bemât vwara mɛn, yɛnɛ̂ bavwel o ha wuna nɛk Rɔt Yɔrdan, na vwêl beraku, na bak vwêl berahwol, na bak hêy gbingiring e rwa batin pere vɔk e bak kwogôm Gworep Tē, na berakû Lɛbanɔn pere vɔk e Gwɔrɔt Ɛifaratɛs. 8Vwel o hɛ à hemo mwa de mê nɔng in. Sogo hin, na yin wɔ̀ sey ɛ hɛ. E hɛ à vwel de me, Dagwi Darwey, ma sira a beda min, Abraham, na Yishak, tanga Yakɔp, na me nɔng ɛn tanga yere mɛn.’ ”
Mose a tɛ̀ bemât shɔt
(Nusu 18:13-27)
9 Mose re nuyɛl, a ye:
“Jeng de yin á rɔngɔl e Raku Sinai, má yang in, ‘Nedirîk kyé na yin na ga kat a me, mê tɔk ra a yin kayɛ pyɛ nju hom wɛt. 10Di in, Dagwi Darwey, Dagwi min a ga tɛ̀, yin a sé pyak sedesi sede netangacɛn e lagwi. 11Ko tik na yɛ Dagwi wo bedabeda min a gwɛ̌ nepyak min zang gu rining. Tik na a tɛ̀ a yin nerat pyak, tyɛng na sira de á kana ra! 12Ko yi e rɛ̌ de me nju hom mê kyɛm me jut gbɔng nedirîk gas a yin shɔt ɛ? 13Kasa hin bemat behak yi e kayiyɛ yerê Israyɛl vemo de ba vɔk netsitsɛng na tɔk, vemo de ba ga tɔ́k ɛn na ragas badu. Ma rɔda tɛ̀ ɛn, be vɔk reto e ra yin.’
14“Yin a ga kana simo wɔgɔ, a sé naka na be ra ano. 15Yaga ano, ma jut bemât nuyêl yére min de ba vɔk netsitsɛng, ko ba ga tɔk ɛn na râ badu. Ma tɛ̀ ɛn, be vɔk reto e ra yin. Behak ba rɔda vɔk reto e ra bemat gu gu, behak e ra bemat naga naga, behak e ra bemat kuru batungun batungun, ko behak e ra bemat kuru kuru. Ano arɔng, ma tɛ̀sɛ bemât nuyêl fwom behak, na be ra fwom e ji yére min mwa. 16E jeng de ma tɛ̀sɛ hɛn e de tom o, ko ma myák ɛn, ma yang ɛn, ‘Wok in shɔ̄t de bemat min ba vɛ̀sɛ mɛ e ra bemɛn. Gas in badu e tē, kɛ ha mo ha sé e tê bemat min zɔgɔ mɛn, kɛ ha wuna hɛn na bemât yére dyuk de ba sangal e tē min ayi. 17Yin kwon dura simô to e yɛ̂t shɔ̄t o wɛt. Yɛrɛ hin a kawɛ mwat shɔt e gwong de gwa sé tyɛng, ko yin kasa mwat hwak wɛt, kɛ a ka sé darwey kɛ pwɛng ayi. Yin wok bengyip mwat hwak wɛt, yaga a sé e Dagwi de e sɛlɛ hin e de yɛ̂t shɔ̄t o. Ka sede shɔt cak ya dal gap min, tomo a me hin na yɛ, ko ma rɔda yɛrɛ yɛ.’
18“A sé e jeng jining o arɔng de ma myak in e ra bwang pyɛ́ de yin a rɔda ragas.”
Bemât bɛrɛng nezɛɛt sevwel o
(Bara 13:1-33)
19 Mose a yâng BeIsrayɛl: “Ano kwong, wot á ra pyɛ́ de Dagwi Darwey, Dagwi mot á nɔng ot nu e ra yɛ. Wot á sogo yi e Raku Sinai, ko wot á kwey e vwel rey o hane de ha tɛnɛ hɛ tyɔng wɛt. Hey o ha sé pyɛ bengyip, ha dyɛng ano e gwong wɔ̀ sɛ̀ vwêl berahwôl BeAmɔr. Jeng de wot a wɔ̀ wul Kadɛsh Barneya, 20-21ma yang in, ‘A remo wot a ga wul vwêl beraku BeAmɔr, hemo de Dagwi Darwey, Dagwi mot, a sé kyè wɔ̀ nɔng ot hɛ. E yɛ à Dagwi de bedabeda mot ba re a yɛ fongol arɔng. Di in vwel o, á heere. Kyè in, na yin wɔ̀ sey ɛ hɛ, na he tɛ́ ɛ min tyɛng na nu de Dagwi a ga nɔng in. Yin kwon tó yey, kɛ yin tɛ̀ bengyip wɛt.’
22“Ko yin á vey na me mwa hin, yin á ye, ‘Tik wot tomo bemat behak e ngyen, na yɛn a wɔ̀ bɛrɛng a wot nezɛɛ̀t hɛ. Tik yɛn a vey ha a wot begwong de ba dal naka wot kwey ɛ, tanga yerê bagbɔng bapomo de bemat o ba vɔk.’
23“Ma di, vô du mo ha sé a me rat, ko ma kasa bemat kuru na vɛ beba, gwining yi e kayɛ yere. 24Yɛn a hwo kyè vɔk e vwêl beraku mo pere vɔk e Nɛk Ɛshkɔl, ko yɛn a bɛrɛng hɛ yɛɛlɛl. 25Jeng de yɛn a toyo, ko yɛn a vɔk a wot ɛ nèy cɔ́gɔt de yɛn a sɛ̀ e hwomo. Yɛn a ha a wot wɔgɔ, vwel de Dagwi Darwey, Dagwi mot a sé nɔng ot ha sé rat.
26“Ko yin a ra retek na nu de Dagwi Darwey, Dagwi min, a nɔng in. Yin a kyɛ́ in nà wɔ̀ yel e vwel o. 27Yin a gwɔrɔng e ji min, yin a tē, ‘Dagwi Darwey e bɛrɛng hot ves! A pat ot yi e Misra, na a vey nára hot e vɔ BeAmɔr vemo, yaga na yɛn a bin mɔbɔs hot. 28Yaga sɛ́ de wot ê wɔ ɛ? Wot e wok bengyip mɛn. Bemat de wot a tomo, na be wɔ̀ bɛɛ a wot nezɛɛt vwel o ba vey ha a wot wɔgɔ, bemat vane mo ba dal ot na gap, na nelis mwa arɔng. Yɛn a sé sangal e bagbɔng bapomo de ba gwɔsɔ vɛ na bejwâ-pomo de ba wɔ̀ wul larwak e nelis. Ano arɔng, bemat de ba sé e hwomo ba sé berey o tyɔng wɛt!’
29“Ko ma ha a yin, ma yang in, ‘Yin wok bengyip bemat o ko tyɔng wɛt! 30Dagwi Darwey, Dagwi mot a rɔda kyè e nuyel mot. A rɔda tó a wot como na yɛn, tyɛng sede remo de wot á di de á ra yaga wot e Misra. 31Ko yin a tɔk, Dagwi a kyè na wot e hey vey e ngamo tyang, tyɛng sede remo de da e kyè na hwey mɛ tyang.’ 32Ko mwa ano, yin a kyɛ́ in nà tɛ̀ gap min e ra Dagwi Darwey, 33yɛ de e dopse kyè e nuyel mot, na a jama a wot kwɔn rat de wot ê ye ɛ ngyɔk. E kyesem e nuyel mot e ji rele nagwi, na a dura a wot gwong de wot ê kwey ɛ, ko rele mo re lolo kya nabwalak.”
Dagwi a tabak BeIsrayɛl
(Bara 14:20-45)
34 Mose a yâng BeIsrayɛl: “Dagwi Darwey a wok gwɔrɔng min, a tɛ̀ shom, ko a hanat siitit, a ye, 35‘À yin bemât zamang ves hemo, vit a hwak e ji min de ê wɔ̀ yel e vwel rat hemo de ma ga kana sira na me nɔ̂ng bedabeda min hɛ. 36E Kalɛp Yɛfunɛ zɔng de ê yel ɛ. Yɛ e raa me na tsak o, ko ma rɔda nɔ́ng ɛ, yɛ na yere mɛ, vwel hemo de yɛ a ga wɔ̀ bɛrɛng nezɛɛ̀t hɛ.’ 37A sé yi na negwɔn min o de Dagwi Darwey a tɛ̀ shom na me arɔng, ko a yang me, ‘Di hwo mwa, à Mose, hwà rɔda yel e vwel o wɛt. 38Ko Yɔshuwa Nun, mwât sɛlɛ mo ê yel e hɛ. Tik na hwo gwɛ̌ a yɛ gap e ji fwom mɛ, yaga e yɛ de ê kyè na BeIsrayɛl, na be wɔ̀ sey ɛ vwel o.’
39“E bama mo, Dagwi Darwey a yang ot mwa hot, ‘Yin a ye, bemât repugu min bê sey nèy min de na rɔngɔl nesɛl o, nemo de né tɔk gas pyɛ́ ryat na vyes wɛt e ngyen, ko ma ye, e nɛ de nê de ba yel e vwel o. Ma rɔda nɔ̂ng nɛ vwel o, ko yɛn a rɔda sangal e ji hɛ. 40Ko yin ke, doyo hin, na yin a to in vɔk e hey, na yin a kyè vɔk e bak Gworep Sere.’
41“E tuk o, yin a toyo a me, yin a ye, ‘Wot a ga ra a Dagwi Darwey banɛn. Ko di, wot a ga yóng ot a remo, na wot wɔ e vwel o, na wot hwo ɛn na como, sede remo de Dagwi Darwey, Dagwi mot a nɔng ot nu.’ E bama mo kawɛ e ji min a hwo jut pyɛ̂ como mɛ. Yin e bare, a rɔda sè a yin begelek, na yin wɔ̀ hwo bemât vwêl beraku mo na como.
42“Ko Dagwi Darwey a yang me, ‘Tusa hɛn gak, yɛn a wɔ̀ hwo ɛn wɛt. Ma rɔda sè na yɛn wɛt, ko bemât repugu mɛn bê ré ɛn.’
43“Ma ha a yin tyɛng pyɛ de Dagwi Darwey a ha, ko yin a tɛ̀ tong na hɛ wɛt. Yin a sogo a yɛ na nehywɛ. Yin a sogo vɔk e vwêl beraku mo, yaga yin a bare, yin a vɔk gâp tô como na yɛn. 44Ko BeAmɔr de ba sangal e beraku mo ba nusu sede shok vey sɛ̀ in. Yɛn a re in na como e hwomo e vwêl beraku Ɛdɔm, ba ro in pere vɔk e Hɔrma. 45Jeng de yin a toyo, yin a tosho a Dagwi Darwey, na a sɛlɛ hin, ko a wok in wɛt, a tɛ̀ tong na yin arɔng wɛt.”
Neshey de BeIsrayɛl ba ra e hey
46 Mose a re nuyel, a ye: “E bama de wot a ga ros e de sangal e Kadɛsh,