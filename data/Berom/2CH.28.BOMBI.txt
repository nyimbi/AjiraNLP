Ahas, gbɔng gwɔ̀m Yuda
(2Gwɔ̀m 16:1-4)
1Ahas a hwo re negwɔm yɛ na neshey kuru baba jìp, ko a re negwɔm o yi e Yɛrusalɛm neshey kuru na nɛ netyiimin. A raa begwông dâ beda mɛ Davit wɛt, yaga a ra pyɛ́ de ya jam a Dagwi Darwey, Dagwi mɛ wɛt, 2ko a raa begwông begwɔ̀m Israyɛl. A tɛ̀ be yong a yɛ pyɛ̂ sekwît Baal yê dyam. 3Ano arɔng a rangas a yɛ pyɛ̂ nesang hyɔɔlɔl e nɛk Hinɔm. A nára hwey mɛ nɔrɔ̂ rangas vɔk na ci. Negwɔn nemo na sé a Dagwi byɛm-byɛm. Nɛ à nane de na tɛ̀ Dagwi Darwey a pat mɛ bemât vwel o, na a nɔ̂ng BeIsrayɛl hɛ. 4Ahas a nása nenɔrɔ detidetu e nekwɔn sekwit ne berahwol tanga e nɛ̂n cɔ́gɔt ryey o.
BeSirya na BeIsrayɛl ba re BeYuda e como
(2Gwɔ̀m 16:5)
5Yaga banɛn de Ahas a ra, Dagwi Darwey, Dagwi mɛ a nára hɛ e vwɔ̂ gbɔng gwɔ̀m Sirya, ko a re ɛ e como, ko a hashe BeYuda pyak a kyè mɛ vɔk e de sesam e Damaskus. Ano arɔng Dagwi Darwey a nára hɛ e vwɔ̂ Pɛka Remaliya, gbɔng gwɔ̀m Israyɛl. 6Tuk hining o gbɔng gwɔ̀m o a mɔbɔs bemât comô Yuda gu naga na gu kuru baba (120,000) de bá tó como na yey ting tyɔng wɛt, ba ra a yɛn ano yaga yɛn a ye waa a Dagwi Darwey, Dagwî bedabeda mɛn. 7Zikri, sugâ Ɛfrayim hwak a mɔrɔ Maaseya, hwêy gbɔng gwɔ̀m, na Azrikam, mwât kyé na fwôm lɔ gwɔ̀m tanga Ɛlkana de a raa gbɔng gwɔ̀m na nerey. 8BeIsrayɛl ba re begwa mɛn BeYuda na como, ko ba hashe beha, na nèy gu naga baba (200,000) na pyɛ̂ jugu pyak yi na yɛn, ko ba kyè mɛ vɔk e Samariya.
BeIsrayɛl ba gyeng hâ Ɔbɛt
9E jeng yane, Ɔbɛt, piris de á sè sangal e repomô Samariya a hwo man na bemât comô Israyɛl mwas na yɛn a yel e repomo mo, ko a yang ɛn, “Di in, yaga Dagwi Darwey, Dagwî bedabeda min, a tɛ̀ shom na BeYuda, a nára hɛn e vɔ min, ko yin a mɔbɔs hɛn na neves de nà wò wul lagwi. 10Yin a sé simo yin a tɛ̀ BeYuda na bemât Yɛrusalɛm, beras na beha, be tɛ́ ɛn besam min! Yin a tɔk, yin a ga ra a Dagwi Darwey, Dagwi min banɛn arɔng wɛt a? 11A remo, wet in betong na me: Hala hin begwa min de yin a vos na be sè besam min, na yɛn a kyè wɛrɛn, ka ano wɛt, ko shôm Dagwi Darwey yê tē puu e ra yin.”
12Ano arɔng, behak e ji bemât nuyêl BeIsrayɛl vê yerê Ɛfrayim, yɛn à Azarya Yohanan, na Bɛrɛkya Mɛshilɛmɔt, na Yɛhizkiya Shalum tanga Amasa Hadlai ba kyɛ́ ɛn pyɛ de bemat de ba sé to ɛn yi e de como mo ba ra. 13Ko yɛn a yang ɛn, “Yin kwon vey na besam o e ngamo wɛt! Wot a ga ra a Dagwi Darwey banɛn arɔng, ko yin e simo gwɛ e ra banɛn tanga buru mot, mwa ano de banɛn mot ba kana sé pyak, ko shôm Dagwi Darwey ye tē puu e ra BeIsrayɛl.” 14Ano bemât como mo ba hala besam o na pyɛ̂ jugu mo mwa e vɔ bemât nuyel na mwa regyɛng BeIsrayɛl. 15Ko yɛn bemât nuyel benaas o ba sogo, ba jut besam o na mwa pyɛ̂ jugu mo, ba tɛ̀ a vemo de ba sé warap berugu yi e pyɛ̂ jugu mo. Yɛn a nɔng ɛn berugu, na bekpatak, na pyɛ̂ re na yê sɔ, ba mɔmɔ baram mɛn na něy, ko ba hashe vemo de ba sé gbɛrɛk e ra bemadung, ko ba vey kyɔk ɛn e yɛnɛ̂ vwel mɛn e Yeriko, repomô tyét. E bama mo BeIsrayɛl o ba to ɛn wɛrɛn e Samariya.
Ahas a rangal sɛlɛ̂ Asirya
(2Gwɔ̀m 16:7-9)
16E jeng yane, Gbɔng Gwɔ̀m Ahas a tomo a gbɔng gwɔ̀m Asirya na a vey sɛlɛ hɛ, 17yaga BeƐdɔm ba ga vêy como, ba ga re BeYuda mo, ko ba ga vos bemat o pyak be tɛ́ ɛn besam. 18BeFilisti ba wɔ jugu e bapomô nɛk beraku pere vɔk e vwêl Yuda hê rwa batin. Yɛn a re bapomô Bet-Shɛmɛsh, na Ayalɔn, tanga Gederot, mwa na Soko, na Timna tanga Gimzo mwa na nebapomo mɛn, ko yɛn a sangal e ji vɛ. 19Dagwi Darwey a vey na reyɔm ding-ding e ra Yuda yaga Gbɔng Gwɔ̀m Ahas a ra a bemat mɛ pyɛ de ya sé ryat wɛt, a to ra pyɛ de ya sé ligis e nuyêl Dagwi Darwey arɔng. 20Yaga ano, Gbɔng Gwɔ̀m Tilgat-Pilneser wo Asirya a vey hwo e ra yɛ, a ngyɔ hɛ, e tô gwɛ́ a yɛ gap. 21Yaga Ahas a wɔ̀ hashe pyɛ̂ Gbɔng Duk Re Fongôl Dagwi Darwey, na yê nelɔ gwɔ̀m tanga yê bemât nuyel Yuda na retek, a wɔ̀ nɔ̂ng gbɔng gwɔ̀m o, ko pyɛ́ yemo mwa ya ka tɛ̀ a sɛlɛ hɛ wɛt.
Banɛn de Ahas a ra
22Mwa ano de Ahas a sè bɛrɛng rezot detidetu yaga a kyɛ́ ɛ na tɛ̀ gap mɛ e ra Dagwi, ko a gwɛ̌ re nuyel na ragas a Dagwi Darwey banɛn de ba dal na neves. 23A nása a bedagwî BeAsirya nɔrɔ̂ yas de be rangas, mwa ano de bemat mɛn ba re ɛ́ e como. A ye, “A remo de bedagwî begbɔng begwɔ̀m Sirya be sɛlsɛ begwɔ̀m mɛn, mê nára a yɛn nɔrɔ̂ yas arɔng yaga na yɛn a bin sɛlɛ me.” Ko e yɛn vɛ de ba wey na yɛ, na mwa BeIsrayɛl arɔng. 24Ahas a wɔ̀ hashe pyɛ̂ fwom mwa yê Gbɔng Duk Re Fongôl Dagwi, a kpɔgɔm yɛ mwa cɛk o cɛk o. A bang mwa ri Gbɔng Duk Dagwi Darwey o, ko a lɔk a tó mɛ nekwɔn nása nɔrɔ̂ yas e kahɛ to-kwɔng Yɛrusalɛm. 25E kahɛ pomô Yuda a yong nekwɔn garang na be rangas a bedagwi beduk nɔrɔ̂ pyɛ̂ nesang hyɔɔlɔl e ra nɛ. Yi ano, a tɛ̀ shôm Dagwi Darwey, Dagwî bedabeda mɛn ye hwo e ra yɛn.
26Pyɛ̂ mwa de Ahas a ra, na begwông râ yɛ yi e susu mo vɔk e yɛnɛ mo ba jɛk yɛ e Bwok-basâ Pyɛ̂ Bare yê Begwɔ̀m Yuda na Israyɛl. 27Gbɔng Gwɔ̀m Ahas a ku, ba lɛrɛ hɛ e gbɔng repomô Yɛrusalɛm, ko ba lɛrɛ hɛ e besak begwɔ̀m Israyɛl wɛt. Sɔ mɛ Hɛzɛkiya a re negwɔm e to mɛ.