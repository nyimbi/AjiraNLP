Gbɔng Gwɔ̀m Hɛzɛkiya a jama vô du na Yɛshaya, zarap Dagwi
(2Gwɔ̀m 19:1-37; 2Neha 32:20-23)
1Sede Gbɔng Gwɔ̀m Hɛzɛkiya a wok neha nane, a vɛ̌ hama gworugu mɛ yaga lashê yey, a tɛ̀ rugû sesin, ko a kyè wɔ̀ yel e Gbɔng Duk Re Fongôl Dagwi Darwey. 2A hwo tomo Ɛliyakim, mwât bɛrɛng lɔ gwɔ̀m, na Shɛbna mwat-jɛk, tanga begbɔng o vê bepiris wɔ na Yɛshaya Amotsi, zarap Dagwi. Ba tɛ̀sɛ berugû sesin. 3Bē ha a yɛ neha Hɛzɛkiya nemo ngan: “Yunung a sé tûk reyɔm, tûk tabak tanga tûk sɔ̂ rekyen. Wot a ga tɛ́ ot sede hwā de a ga vey bagât tɔ, ko vit a gâp tɔ̂ hwey o. 4Di, Da vwel Asirya a ga tomo mwât nuyel mɛ, na a vey dusa Dagwi wo neken. Ka Dagwi Darwey, Dagwi mō a yâng wok neha dusa de a ga ye, ka a yang tabak hɛ e ra pyɛ́ de a ha mo! Gabɔk ra a wot vemo de wot a rɔngɔl won na Dagwi Darwey.”
5Bemât nuyel o ba wɔ̀ há a Yɛshaya ha hane. 6Yɛ kwong a toyo a yɛn na ha de Dagwi Darwey a ha a gbɔng gwɔ̀m hemo ngan: “Hwo kwon wok bengyip yaga tabâs nengyas betom Da vwel Asirya vane e ra me wɛt. 7Ma rɔda lashe a yɛ yey na rehâ pyɛ́ de yê té e vwel mɛ. A rɔda toyo hɛ, ko e hwomo ma rɔda tɛ̀ be mɔrɔ hɛ.”
8E ji jeng yane, mwât nuyêl comô Asirya a wok, Da Vwel mɛ a ga tik repomô Lakish, ko a sé tó como na Libna. A vɛ̌ kyè vɔk e Libna mo. 9E jeng ano, Da vwel Asirya a wok, Gbɔng Gwɔ̀m Tirhaka wo Kush a sé kyè vey hwo e ra yɛ. Ano kwong, a tomo betom behak na bwok-rwang vɔk na Hɛzɛkiya, a jɛk ngan:
10“Hwo kwon tɛ̀ gap e ra Dagwi mō wɛt! Hwo tik ɛ, a kwɛlɛng hwo wɔgɔ, a rɔda dul Yɛrusalɛm yi na me wɛt! 11Hwà tɔk pyɛ de Beda vwel Asirya ba ga ra na bwang bavwel wɛt a? Ba wey na vɛ hywiri. Ko hwo, hwó bare hwô hywit o a? 12Jeng de Beda vwel Asirya de bá sè e nuyel hom bá wey na bapomô Gozan, na Haran, na Rɛzɛf, tanga BeEden de ba sangal e Telasar, cī mɛn ya tɔk sey ɛn wɛt. 13Ko begbɔng begwɔ̀m Hamat, na Arpat, na Sɛfarvayim, na Hena tanga Iva mwa hɛn ba ga ye bit vit.”
Won de Hɛzɛkiya a ra
14Hɛzɛkiya a sey bwok-rwang o. E bama de a ga basa gwɛ, a vɛ̌ jut gwɛ vɔk e Gbɔng Duk Re Fongol, a wɔ̀ wunta gwɛ e nuyêl Dagwi Darwey. 15A ra won, a ye,
16“À Dagwi Darwey, Dagwî Israyɛl, hwo de kwɔ̂n sangal mō ha sé e ra bekɛrup. Hwo wɛ nju mo zɔng, à Dagwi, hwó re negwɔm e ra negwɔm jey mwa. Hwà yong lagwi tanga jey mwa arɔng. 17Ko di, pyɛ de ye té na wot! Wok neha Senakerip de a sɛ dùsa hwo, hwo de hwà sé Dagwi de hwà sé kwen!
18“Ey, mwin à Dagwi Darwey, Beda vwel Asirya ba ga doyo bavwêl mwa yére bemat o be tɛ́ ɛn barin. 19Ba ga wey na pyɛ̂ sekwit de ba yong na cɔ́gɔt tanga yê beta, yemo de bemât bavwel vane ba yong, na be re a yɛ fongol. 20Ko hwo, à Dagwi Darwey, Dagwi mot, wot a sé rangal na hwo sey ot yi e vwɔ̂ Da vwel Asirya! Ano kwong, kawɛ mwat e kahɛ segwɔm e jey a rɔda tɔk, e hwo nju mo zɔng de hwà sé Dagwi!”
Dagwi a toyo a Hɛzɛkiya na won mɛ
(2Gwɔ̀m 19:20-34)
21Yɛshaya Amotsi a tomo na ha, na be wɔ̀ ha a Hɛzɛkiya pyɛ de Dagwi Darwey, Dagwi Israyɛl a ha, a ye,
“Ma ga wok won mō e ra Da Vwel Senakerip wo Asirya. 22Di pyɛ de ma sé ha a Da Vwel wane mo:
“Bemât Yɛrusalɛm ba byɛs o,
ba sé shɛgɛsh e bama mō.
23E wǎ de hwà dusa hɛ ɛ?
E wǎ de hwà tabas a yɛ nengyas ɛ?
E wǎ a wane de hwà mok e ra yɛ ano ɛ?
E wǎ de hwà paa a yɛ bayis ano ɛ?
E me Dagwi Wo Jɛrɛ wo Israyɛl!
24Hwà dusa me, Dagwi Darwey
yi e nû betom mō.
Hwà ye, ‘Me, Senakerip,
na bekyɛkyɛ̂ bedwâ como hom pyak,
ma ga tut vɔk e ra beraku,
vɔk e ratɛ̂t berakû Lɛbanɔn.
Ma tow batîn cɔ́gɔt sida de ba dal na nelis mwa,
ma tow batîn cɔ́gɔt fir de ba dal na nerat mwa.
25Me, ma ga cing hes,
ma ga sɔ nshi e bavwel baduk.
Ma ga tɛ̀ bol hom e ra nerɔt Misra,
ko nà hworok mwa.’ ”
26“Di, à hwo Senakerip,
hwà tɔk pyɛ cak a?
Ma ga ros e de tɛ̂ pyɛ́ yemo,
ma ga yong yɛ yimo.
A remo ma sé tɛ̀ yɛ ye té.
E me de ma tik o na hwo gangas bagbɔng bapomo
de ba dul na jwâ-pomo.
27Bemat mɛn ba tɛ́ ɛn gbɛrɛk,
a sé a yɛn kpɔrɔk, rekyen ra kyiri hɛn.
Ba tɛ́ ɛn sede bejamuk,
sede sɔng bwot de gwa tá e ragyip duk
gwo hworok yi na gûl rak de gwa pɛl.
28Ma tɔk o mwa
jeng de hwó sogo kɛ hwó sangal,
jeng de hwó nusu kɛ hwó yel,
ko ma tɔk o jeng de hwà puu o me.
29Ey, hwà puu o me,
ma wok rehâ paà kwas mō.
A remo, mê tɛ̀ rwey e wol mō
na nerwěy e nu mō,
ko mê hwɔtɔ hwo mɛ
vɔk e kwɔn de hwà kana yi ɛ.”
30Yɛshaya a yâng Hɛzɛkiya, “Ma rɔda ha a hwo pyɛ de ye kyè wɔ̀ té. Di, e shey hemo, yin a rɔda re jirî pyɛ́. E nak, yin ê to ba re jiri de ya tabas e kwɔn o. Ko e shey hê tat, yin ê bere pyɛ̂ yeneng, na yin bǒ bwal o, yin ê tus cɔ́gɔt anap, na yin re nèy o. 31Bemat de ba dalas e vwêl Yuda ba rɔda se sede cɔgɔ̂t anap de ya tɛ̀ berinîs yɛ e ji vwel yikyik, ko ya tɔs nèy. 32Ey, bemat de ba dalas o bê shara hɛn yi e Raku Siyɔn e Yɛrusalɛm, bê to sangal e vwel o. Dagwi Darwey, Dâ Jey Mwa a rɔda tɛ̀ pyɛ́ mo ye té ano, yaga a tɛ̀ yey na bemat mɛ ding-ding.”
33Ko Yɛshaya a to ye: “Mê to ha a hwo pyɛ de yê té na Da vwel Asirya. A rɔda yel e Yɛrusalɛm wɛt, ê ka ta kwet gwining e ji repomo mo yi e jey wɛt. Ê ka rɔnɔ rɛ, na a yong ɛ na a bin hwo e ra rɛ wɛt. 34A rɔda toyo hɛ e gwong de a kana vey ɛ, ko a rɔda yel e Yɛrusalɛm wɛt. Me Dagwi Darwey, ma ha ano. 35Ma rɔda dul rɛ yaga nerey hom, ko yaga tɛ̂ yey na mwât fwom hom Davit arɔng.”
Rekû Da Vwel Senakerip
(2Gwɔ̀m 19:35-37)
36E ji turuk hane, tom-lagwi Dagwi Darwey a vey e bǔk comô BeAsirya, ko a mɔbɔs bemat gu naga na gu kuru rwit na vɛ batungun (185,000) e ji mɛn. E nusû gasi, bǔk o ba vɛ̌ sila na bavin. 37Bamâ hane, Da Vwel Senakerip a toyo vɔk e Asirya, a wɔ sangal e gbɔng repomô Nineve. 38Tuhak, á sè e duk re a ci mɛ Nisrɔk fongol. E jeng o, nèy mɛ Adaramɛlɛk tanga Sharɛzɛr ba mɔrɔ hɛ na bewal. Ba tele, ba wɔ̀ dalas e sevwêl Ararat, ko sɔ mɛ Asarhadon a re negwɔm e to mɛ.