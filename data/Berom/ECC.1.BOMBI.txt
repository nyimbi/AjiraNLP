1Neha Mwat Ngyɛgɛt pyɛ́,
hwêy Davit gbɔng gwɔ̀m Yɛrusalɛm.
2A sé yapyi, a sé yapyi zɔng, mwât ngyɛgɛt pyɛ́ a ye,
yapyi zɔng mwa pyɛ́ ya sé yapyi.
3Pyɔlɔ̂ sɛ́ de mwasi ê sɛ̀
e ji mwa fwom de e ra e jey ɛ?
4Zamang he vey, zamang he kwey
ko jey yê nàra gbak-gbak.
5Gwi gwo nusu ko gwo gaba,
gwo tele vɔk e kwɔ̂n nusu gwɛ.
6Gul gwo pɛsɛl wɔ̀ e batin,
gwo gwɔsɔ wɔ̄ e bato,
gwo kyě gwɔsɔ ano,
sɛ̌ gwa to toyo e kwɔn de gwa yi ɛ.
7Mwa nerɔt ne tele nshi wɔ e gworep,
ko gworep o gwo ka sila wɛt,
nshi mo ne to toyo e kwɔn de na pɛrɛ nerɔt,
ne to tele wɔ e gworep.
8Kayɛ pyɛ ye ruru,
mwat e tɔk ha ɛ wɛt,
bɛ́rɛng he vey a bayis
kɛ wokos he vey a fwong wɛt.
9Kayɛ pyɛ de ya kana sé, yê re nuyel na sè,
pyɛ de bá ra jeng de ya kwey, e yɛ de bê ra e nuyel,
vit a pyɛ pyas e jey.
10Gyeng bemat bê ye,
“Di, pyɛ́ pyas à yemo a?”
Wey, pyɛ́ mo ya ga ros,
yà sé yimo gyam be tɔs ot.
11Vit à bare na pyɛ́ de ya ga kwey,
a remo vit a bare na nezamang de nà ga kwey,
ko jeng ye kyè vey bê to bare na wot wɛt!
Netsitsɛng na sé yapyi zɔng
12Me, mwat ngyɛgɛt pyɛ́,
ma sè gbɔng gwɔ̀m BeIsrayɛl e Yɛrusalɛm.
13Ma tɛ̀ e yey hom na me jama,
me ngyɛgɛt yi na tɔk na netsitsɛng,
mwa pyɛ́ de be ra e jey.
A sé pyɛ̂ gbang de Dagwi a tɛ̀ wot e kushu hot e de ra mo.
14Ma ga di kayɛ pyɛ de be ra e jey,
ko mwin, a sé yapyi na rô gul zɔng.
15Pyɛ gwɔrɔdɔk be tɔk tɛ̀ ye cik wɛt,
be tɔk bara vit wɛt.
16Ma yang to hom, “Ma ga sɛ̀ netsitsɛng pyak,
na dal nɛ kawɛ de a ga re negwɔm Yɛrusalɛm gyam me,
ma ga wɔ yikyik e ji sɛ̂ tɔk tanga netsitsɛng.”
17Ma tɛ̀ e yey hom na me gas e tê netsitsɛng na netɔn,
na me gas e tê tɔk na selolong,
ko ma to di, a sé rô gul zɔng arɔng.
18Gwɛ̂ netsitsɛng, gwɛ̂ bɔrɔk yey,
gwɛ̂ tɔk, gwɛ̂ reyɔm.