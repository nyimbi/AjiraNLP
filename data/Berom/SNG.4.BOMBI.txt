Lwɛlɛ̂ somo
Hâ Wen
1À sa hom, hwà sé zɛrɛ,
hwà sé zɛrɛ e ryat wɛt!
Bayis mo ba vɔk nehywɛ sede bebɔp,
ba sé e lɛrɛ e ji rugû bang bayis.
Setot mo sit sede kwarâ vyēl shi
de yɛ gyiris yi e rakû Gileyat.
2Yìn mo pɛng sede kwarâ shɛ̂p vyēl pyɛng
de ba mɛsɛ̂ng yɛt a yɛ setot, ko ba ga kus yɛ.
Kagwɛ mo gwa sɛ tyɛng,
vit a hwak de gwa sé vit.
3Bwɛrɛ̂k nu mo gwa sé sede shwey sinang,
nu mo ha sé rat.
Rànang mo e ji rugû bang bayis
ba sé sede pomigiranet de ba vugu hɛ.
4Fwɔ mo tabat sede tyɔ̌n Davit
de ba lɔk yaga tɛ́sɛ pyɛ̂ como.
Ba gana ɛ beruga gu,
beruga besuga.
5Bavasal mō ba sé barat sede beshambyâ vow
e kwɔ̂n rê sehwey, e ji bejamuk besinang.
6Sɛ̌ gasi ha ye gbey, vit a di rezina,
mê kaba gwong wɔ e rakû mir,
wɔ e rahwôl firankinsɛn.
7À sa hom, kahɛ dem mo ha sé rat,
vit a pyɛ cak vyes e ji mo.
8À gwel hom, dopɛ e me yi e berakû Lɛbanɔn,
dopɛ e me yi e berakû Lɛbanɔn,
gyirik yi e ra tɛ̂t Raku Amana,
yi e ra tɛ̂t Raku Senir tanga Raku Hɛrmɔn,
yi e bavɔng begukum na tara cwēy.
9Hwà ga yel a me e yey,
à hwong hom, à gwel hom,
hwà ga yel a me e yey na kurâ bayis mo,
na dî lwɛlɛ̂ fwɔ mo.
10Ma vɔk yey pyɛng na tɛ̂ yey mo,
à hwong hom, à gwel hom!
Tɛ̂ yey mo ha tá a me ha dal nshî anap,
něy mɔmɔ mo na dal kagwɛ hwâl cɔ́gɔt nesang hyɔɔlɔl.
11À gwel, bebɛrɛ̂k nu mo ba sé rɔkrɔk sede man-goro,
relem mo re rɔgɔm sede shok na nevasal,
berugu mo be ró nesang nerat sede Raku Lɛbanɔn.
12À hwong hom, à gwel hom,
hwà sé sede bwi de ba bang na makwili,
lwêl nshi de gwa sé e lɛrɛ,
hwês nshi de ba ga bang gwɛ.
13Batîn cɔ́gɔt bwi mo ba vɔk nèy nerat, nezap o detidetu,
bepomigiranet na hena tanga nât.
14Safrɔn, kalamus na sinamɔn,
na firankinsɛn na mir tanga alowe,
na kayɛ yerê cɔgɔ̂t behal nesang hyɔɔlɔl.
15Hwà sé sede hwês nshi e bwi,
lwêl nshi jɛrɛ,
nerɔt de ne tele nshi yi e Raku Lɛbanɔn.
Hâ Hwong
16À gûl bato, pɛsɛl,
ko vey, à gwô rwa batin!
Tik na nesang hyɔɔlɔl ne shara hɛn!
Tik wò yey hom a vey e bwi mɛ,
na a re nèy cɔ́gɔt de na ta a yɛ.