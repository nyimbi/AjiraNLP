Won yaga halâ banɛn.
Lwɛlɛ̂ Davit. A ra gwɛ jeng de Natan, zarap Dagwi, a wɔ na a ha a yɛ e ra mân bek na Batsheba. Gwá sè e vwɔ̂ mwât kyé na lɛlɛ.
1À Dagwi, tosho reyɔm hom, yaga hwó tɛ̀ yey na me.
Hwà sila na nemwishish,
fugut banɛn hom!
2Kus me haalal yi e pyɛ́ vyes de ma ra,
tɛ̀ me haalal yi e renɛn hom!
3Ma tɔk renɛn hom,
ma bare na rɛ kayɛ jeng.
4E hwo wɛ de ma ga ra a hwo renɛn,
ma ga ra pyɛ de ya sé vyes e bayis mō.
Yaga ano, hwà ra tyɛng de hwà sé tɛ̀ sekun hom,
ko jeng de hwô yɛrɛ a me shɔt, hwô yɛrɛ yɛ e tē.
5Yimo tuk de ba tɔ me,
ma ga ra banɛn na pyɛ́ vyes.
6Ko hwó simo, bemat be vɔk tsak o.
Basa a me netsitsɛng yerê nemó.
7Fung banɛn hom na kelang hísɔ̀p, na me sè haalal,
kus me, ko ma rɔda se halalal.
8Yang me, hwà ga hala a me, ko mê sila na yey pyɛng.
Mwa ano de hwà ga kwɔrɔs a me nedem hom,
mê to rɛ̌ na nzem.
9Hwo bɛrɛng banɛn hom wɛt,
fugut mwa pyɛ́ vyes de ma ra.
10À Dagwi, tɛ̀ me mwat pwas,
na me to se pang na hwo.
11Hwo ro me yi e nuyel mō,
kɛ hwo gas me na gabîk jɛrɛ mō wɛt.
12To tɛ̀ na me vɔk yey pyɛng, yaga hwà hala a me,
tɛ̀ me simo gyêng ha mō.
13Ano kwong, ma rɔda basa a bemât banɛn begwong mō,
na be bin toyo vey na hwo.
14À Dagwi, hwà sé mwât sey me.
Pyɛ de ma ra ya vey reku, gabɔk wɛt, tík me kwen!
Ko ma rɔda somo hwo na lwɛlɛ, yaga hwà sey me.
15À Darwey, wunta nu hom,
na me to tɔk somo hwo.
16Hwó simo nenɔrɔ̂ yas de be yɛt wɛt.
Ko ka ma ka nára a hwo nɔrɔ̂ yas burang,
yey mō ye pɛngɛ na hɛ wɛt.
17Sede wot a tik dâk kaa, na wot a lashe yey yaga banɛn mot,
wot e pɛngɛ a hwo yey.
Yerê nɔrɔ ma hane de hwo simo.
18Dura a Siyɔn nerat mō, na wo gwɛ̌ re nuyel,
to lɔk jwa-pomô Yɛrusalɛm.
19E bama mo, wot ê tɔk nára nenɔrɔ̂ yas de be yɛt,
ka a ka sé yemo de be rangas burang,
e gwong de gwô pɛngɛ yey mō.
Wot ê to tɔk nára bemus e ra gàgbang rangâs yas mō.