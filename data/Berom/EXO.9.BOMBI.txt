Tumbang wo netungun, à rekû yas
1Dagwi Darwey a yâng Mose, “Ci na Farawo, ko hwo yang ɛ, me, Dagwi wo BeIbrani, ma ye ngan: ‘Hàla a bemat hom, be kyè wɔ̀ re a me fongol. 2Ka sede hwà kyɛ́ o nà hàla hɛn, hwà ro na yɛn gbak, 3ko ma rɔda tomo na tumbang vwes e ra yas mō, e ra bedwa na bemadung, na bemaryat, na berɔndɔng tanga vyēl. 4Ma rɔda gas e tê yas BeIsrayɛl na ye BeMisra, vit a pyɛ cak de ya rɔda ku de ya sé ye BeIsrayɛl. 5Nahwol a jeng de me, Dagwi Darwey, ma ga yɛrɛ, na me ra pyɛ yemo e ji sevwel o.’ ”
6Nusû hwol o, Dagwi Darwey a ra pyɛ mo. Mwa yas BeMisra ya kushu, ko e ji ye BeIsrayɛl vit a jining de ya ku. 7Farawo a tomo, na be wɔ̀ rangsal a yɛ, ko mwin, ba sɛ̀ vit a yas jining de ya ku e ji ye BeIsrayɛl. Mwa ano, a nàra gbarak, a kyɛ́ ɛ nà ha a bemat o.
Tumbang wo netyiimin, à benot
8Dagwi Darwey a yâng Mose tanga Aharon, “Sila hin vɔ min na fongôl vu-kyâ fwam-ju, ko tik Mose a waram gwɛ e larwak e nuyêl Farawo. 9Fongol o gwô tɛ́ ɛ búm mwa e sevwêl Misra. Gwô tɛ̀ benot, de bê tɛ́ ɛn bweykanang, ko bê hwo e ra bemasi tanga ngyāma e mwa sevwel o.”
10Ano yɛn a jut fongôl vu-kyâ fwam-ju, ba tumal e nuyêl Farawo, ko Mose a wamta gwɛ e larwak. Gwa tɛ̀ benot ba tow bemasi tanga ngyāma, ko ba tɛ́ ɛn bweykanang. 11Bemât tô bes ba tɔ̀k tumal e nuyêl Mose wɛt, yaga benot o ba ga tow ɛn tanga mwa bwang BeMisra. 12Ko Dagwi Darwey a tɛ̀ yêy Farawo kashalang, a kyɛ́ ɛ nà wok hâ Mose tanga Aharon, sede remo de Dagwi Darwey a ga kana ha a Mose.
Tumbang wo netaama, à fwala
13Dagwi Darwey a yâng Mose, “Sogo bop nagasi, na hwo wɔ́ na Farawo, yang ɛ, me, Dagwi wo BeIbrani, ma ye ngan: ‘Hàla a bemat hom, be kyè wɔ̀ re a me fongol. 14Ka ano wɛt, e jeng yemo ma sé kyè wɔ̀ vey a hwo pyɛ mō, na bemât badu mō tanga mwa bemat mō na betumbang, na hwo bin tɔk, vit a hwak sede me e jey mwa! 15Ka ma ga yâng nára vwɔ̂ gap hom, na me rusu hwo tanga bemat mō na tumbang vwes, ka wa ga wey na yin pyɛt e jey. 16Ko ma tik o kwen, na me dura a hwo reto hom, yaga na be shara reza hom e jey mwa. 17Ko mwa ano, hwó bare hwó tɔk ra pyɛ de hwà simo na bemat hom, hwà kyɛ́ o nà ha a yɛn! 18Ko di, nahwol, tyɛng jeng yemo, ma rɔda tɛ̀ fwala vwes gwo gyirik e ra vwel yerê gwinde ba ga sang di wɛt yimo de ba pɛrɛ Misra vey e remo. 19Yaga ano, nɔng nu, na be vey na yas mō na mwa pyɛ́ mō de ya sé e hey, na be tik yɛ̄ e kwɔn de yê dal ɛ. Fwala mo gwa rɔda gabsa e ra mwa bemat na ngyāma de ya rɔngɔl e hey, yemo de ba ga vey mɛ e lɔ wɛt, ya rɔda wey jeng de fwala gwa hwo e ra yɛ.’ ”
20Behak e ji bemât badu Farawo ba tɛ̀ bengyip e ra pyɛ de Dagwi Darwey a ha, ba vey na besam mɛn tanga yas mɛn e lɔ. 21Ko vinde ba wet betong na pyɛ de Dagwi Darwey a ha wɛt, ba tik besam mɛn tanga yas mɛn e hey.
22Dagwi Darwey a yâng Mose, “Nára vwɔ mō e lagwi, yaga na fwala gwo gabsa e ra mwa neyɛnɛ̂ sevwêl Misra, e ra mwasi na ngyama, tanga e ra mwa pyɛ́ de ya tabas e vwel o.” 23Mose kwong, a nára gwele mɛ vɔk e lagwi, ko Dagwi Darwey a tomo na gbara na fwala. Nedɛbɛt na tē bwerep e ra vwel, ko a shusha fwala e ra sevwêl Misra. 24Gbara wa tē dɛbɛt, fwala gwa gabsa ding-ding, gwa sè vwes o yerê gwinde gwa ga sang gaba wɛt yimo jeng de ba pɛrɛ sevwêl Misra. 25Fwala mo gwa wey na kayɛ pyɛ de ya sé e jey, mwasi na ngyama. Gwa to wey na kayɛ pyɛ de ya tabas e vwel, ko gwa kwɛrɛng cɔ́gɔt mwa hywiri. 26Sɛ̌ e bak vwêl Gɔshɛn zɔng de bemât Israyɛl ba sangal ɛ, de vit à fwala.
27Farawo a tomo, be vey na Mose tanga Aharon, a yang ɛn, “A remo, ma tɔk, ma ga buru. Dagwi Darwey a ra tyɛng, ko me tanga bemat hom wot a buru. 28Ra won na Dagwi Darwey, yaga na a tɛ̀ kwɔ̂k gbara na fwala mo. Me kwong ma rɔda tik in, yin kyè; a sé gbing-gbing, na yin to re nuyel na sangal e ngamo wɛt.”
29Mose a yang ɛ, “Sede ma nusu yi e ji pomo, mê nára vɔ hom vɔk na Dagwi Darwey e ji won. Gbara wa rɔda tumal, ko fwala arɔng gwô to sè wɛt. Yi ano, hwô tɔk, jey ya sé yê Dagwi Darwey. 30Ko di, ma tɔk, hwo na bemât badu mō, yin a vɔk bengyip mɛ e ngyen wɛt.”
31Hirî yerê rama mɛn na yerê alkama de be tâng wɛ a baale ya ga wey, yaga baale wa ga kana vo yeneng, ko batîn rama ba ga kana paa bejamuk. 32Ko bwang yere bya ye alkama ya lashe hɛ wɛt, yaga ba tus yɛ e bama.
33Mose a nusu e repomo yi na Farawo, a nára vɔ mɛ vɔk na Dagwi Darwey e ji won, ko gbara na fwala ba tala hɛn, rwak arɔng wa ye wang. 34Jeng de Farawo a di, rwak na gbara tanga fwala ba ga ye wang, a to ra nɛ̂n negbarak, yɛ tanga bemât badu mɛ. 35Ano de Farawo a tɛ̀ yey mɛ kashalang, a kyɛ́ ɛ nà hàla BeIsrayɛl, sede remo de Dagwi Darwey a ga kana ha yi na Mose.