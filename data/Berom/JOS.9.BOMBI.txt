BeGibɛyɔn ba kwɛlɛng Yɔshuwa
1Hâ wɛng BeIsrayɛl ha shara hɛ, ko begwɔ̀m de ba sangal e rwa ta na Yɔrdan e bak bapomô beraku, na vê berahwol, na vemo de ba sé e tyɛl e lyoshô Gworep Tē pere vɔk e Lɛbanɔn, e rwa bato, vɛ a begwɔ̀m BeHiti, na BeAmɔr, na BeKanaan, na BePɛrizi, na BeHivi tanga BeYebus. 2Yɛn a tula hɛn mwa, na be tó como na Yɔshuwa tanga BeIsrayɛl.
3Ko bemât Gibɛyɔn, yɛn à BeHivi, ba wok pyɛ́ de Yɔshuwa a ga ra a bapomô Yeriko tanga Ai, 4ko yɛn a yong gwông kwɛlɛng hɛ. Ba tɛ́ ɛn sede betom de ba yi yikyik: yɛn a vey na bedap beroso, ba lasha e bamâ bemadung mɛn, na beburâ vyēl de be vɔk ɛ nshî anap beroso de ba ga kyě hama hɛn, ko ba to tolo vɛ. 5Ba tɛ̀sɛ bègɛt bekpatak de ba kyě tolo vɛ na shwey, na becɛ̌k berugu de ba ga kyě tolo vɛ arɔng. Ko kpam-tuk mɛn o wa ga hworok wo taksal. 6Ano kwong yɛn a wɔ̀ sɛ̀ Yɔshuwa e kwɔ̂n ye ngyɔk e Gilgal, ko yɛn a yang ɛ tanga bemât Israyɛl, “Wot a yi e vwel hak yikyik, ko wot e simo wot wuna hot na sira na yin.”
7Ko BeIsrayɛl ba yang ɛn, “Gyɛng rɔ̌ yin a sé sangal bagat na wot e gwí. Yi e rɛ̌ de wot ê yong sira hak na yin ɛ?”
8Yɛn a yâng Yɔshuwa, “Wot a sé bemo.”
Mwa ano Yɔshuwa a to rangal hɛn a ye, “Yin a sé beva ɛ? Yin a yi e gwa arɛt?” 9Yɛn a toyo a yɛ, ba ye, “À da, wot a yi e vwel hak yikyik, yaga wot a wok rehâ nerêy Dagwi Darwey, Dagwi mō. Wot a ga wok rehâ pyɛ̂ mwa de a ra e Misra, 10tanga mwa pyɛ́ de a ra a begwɔ̀m BeAmɔr beba vane de ba sangal e gurâ Rɔt Yɔrdan gworo, yɛn à Sihɔn, gbɔng gwɔ̀m Hɛshbɔn, tanga Ɔk, gbɔng gwɔ̀m Bashan de à sangal e Ashtarɔt. 11Yaga ano, bemakuk mot tanga bemât vwel mot mwa ba yang ot, wot jut pyɛ̂ re yaga kwɛngɛl e gwong, na wot kyè vey na yin; na wot yang in, wot ê sè bemin, yaga ano, yin wuna hin na sira na wot. 12Di in kpam-tuk womo! Wá rɔ̌ pwep, jeng de wot a jut wɛ yi e nelɔ mot yaga re e gwong, ko a remo di in, wa ga hworok, wo taksal. 13Beburâ vyēl de be vɔk ɛ nshî anap vemo bá sè bepas o, jeng de wot á sila vɛ, ko di de ba ga hama hɛn. Berugu na bekpatak mot arɔng ba ga kwopos yi na kwɛngɛl yikyik de wot a kyè.”
14BeIsrayɛl ba sey ha mɛn o, ko ba vɛ e ji pyɛ̂ re mɛn o sana ka rangâl Dagwi Darwey e ngyen. 15Yɔshuwa kwong a wuna nesa na yɛn, a vo a yɛn nu, na be tik ɛn beken. Ko bemât nuyêl BeIsrayɛl ba sira a yɛn na sirâ mwin arɔng. 16-17BeIsrayɛl ba hwo sogo, ba kyè pɔlɔ tat, yɛn a wɔ̀ pom e bapomô BeGibɛyɔn o betat bazâ vɛ à Kefira, na Bɛɛrɔt tanga Kiriyat-Yɛyarim, ko ba de wok kē, BeGibɛyɔn o ba sé bemât vwara mɛn, bagat e hwomo. 18Ko BeIsrayɛl o ba tɔk hwo ɛn na como wɛt, yaga bemât nuyel mɛn ba ga kana wuna hɛn na sira na yɛn na rezâ Dagwi Darwey, Dagwî BeIsrayɛl. Ko yɛn mwa ba gwɔrɔng e ra bemât nuyel mɛn o. 19Ko bemât nuyel mɛn o ba toyo a yɛn, ba ye, “Wot a ga sira a yɛn na rezâ Dagwi Darwey, Dagwî BeIsrayɛl. Yaga ano wot a rɔda tɔk tɛ̀ vwɔ mot e ra yɛn wɛt. 20Gbing-gbing, wot tik ɛn beken, yaga sira de wot a ga kana sira hot. Ka ano wɛt, ko sɛ̌ shôm Dagwi ya rɔda hwo e ra wot. Ko pyɛ de wot a rɔda ra a yɛn a yet ngan: 21Wot tik ɛn beken, ko yɛn ê tɛ́ ɛn bemât tow cɔ́gɔt, na vê vos a wot nshi.”
22Yɔshuwa a yishi bemât Gibɛyɔn o vey na yɛ, ko a yang ɛn, “Yaga sɛ́ de yin a kwɛlɛng hot wɔgɔ, yin a yi yikyik, ko e ji hâ mwin, yin a sé sangal bagat e ngamo na wot ɛ? 23Yaga ano, gawêy Dagwi he hwo e ra yin! Bemat min bê se besam nesheneshey, yin ê tow cɔ́gɔt tanga vôs nshi yaga kwɔ̂n re a Dagwi hom fongol.”
24Yɛn a toyo a Yɔshuwa, ba ye, “Di, à da, wot a kana wok, Dagwi Darwey, Dagwi mō, a ga kana sira yi na mwât fwom mɛ Mose, a rɔda nɔng in vwel hemo mwa, na yin mɔbɔs bemat de ba sé e ji hɛ mwa. Yaga ano, wot a wok bengyip min ding-ding, wot a tele hot yaga neken mot. Pyɛ ma yane de ya tɛ̀, wot a ra ano. 25Ko a remo, wot a sé e vɔ mō; ra a wot pyɛ de hwà di ya jam, ko ya sé tyɛng na wot zɔng.”
26Ano kwong, Yɔshuwa a sey ɛn yi e vwɔ̂ BeIsrayɛl, ko a tik, be mɔbɔs hɛn wɛt. 27Ko mwa ano, a tɛ̀ ɛn, ba tɛ́ ɛn besam de ba tow cɔ́gɔt, na be vos nshi yaga bemât Israyɛl tanga gàgbang rangâs yas vɔk na Dagwi. Ba ra ano kayɛ jeng e kwɔn de Dagwi Darwey a kasa vey e remo.