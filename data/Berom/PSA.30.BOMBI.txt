Feng yaga sey yi e nû reku
Lwɛlɛ̂ Davit yaga nzem tîk Gbɔng Duk Re Fongol jaram
1À Dagwi Darwey, me remo hwo, yaga hwà ga pat me yi e rezot,
hwà tik bemât repugu hom, be feng ɛ wɛng wɛt.
2Ma tosho a hwo, à Dagwi Darwey, Dagwi hom,
ko hwà tɛ̀ me tyang.
3Hwà nusu na me yi e kwɔ̂n bevuvwel.
Ma kana se e nû reku, ko hwà to nɔng me neken.
4À yin bemat de yin a sé pang na Dagwi Darwey, rá in a yɛ lwɛlɛ na yōm.
Feng in a yɛ, ko bare hin, a sé wo jɛrɛ.
5Shom mɛ ya sé kejeng tyɔng,
ko nerat mɛ na sé vɔk e yɛnɛ̂ nekên mwasi.
Gyeng, wot ê tosho nabwalak,
ko nagasi wot ê shɛgɛsh.
6Jeng de vit a pyɛ de ye bɔrɔk me,
ma bare, “Bê dikta me ko tyɔng wɛt!”
7Hwà dura nerat mō na me à Dagwi Darwey,
hwà tɛ̀, me sé gak sede gwopwomol.
Ko jeng de hwà kyɛ́ o nà wok me,
ma wok bengyip sizɔng.
8Ma yila hwo à Dagwi Darwey,
ma ra won na hwo sɛlɛ me, ma ye,
9“E yɛ̌ pyɛ de hwô sɛ̀,
ka sede ma ku ɛ?
E rɛ̌ de mê tɔk somo hwo, e bama de ma ga to me fongol ɛ?
Revîn mwat rê tɔk ha hâ nerat mō de vit a sege a?
10À Dagwi Darwey, wet betong na me,
tosho reyɔm hom, sɛlɛ me!”
11Hwà ga sege lwɛlɛ̂ sin hom, gwa ga tɛ́ ɛ rɛɛ̀ yey pyɛng,
hwà ga jut yɔ́m hom, ko hwà ga wɔrɔk me.
12Yaga ano, me ra a hwo lwɛlɛ na yom, mê man nu wɛt.
À Dagwi Darwey, Dagwi hom, mê feng a hwo nesheneshey.