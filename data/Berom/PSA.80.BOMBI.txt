Won na Dagwi a turu bemat mɛ
Lwɛlɛ̂ Asaf. Bē ra gwɛ na fwɔ̂ lwɛlɛ “Bejamûk líli ve vonu.” Gwá sè e vwɔ̂ mwât kyé na lɛlɛ.
1Wet betong, à lwêk BeIsrayɛl,
hwo de hwó gyeng yerê Yɔsɛf sede kwarâ vyēl!
Hwo de hwà sé sangal e gwofwa negwɔm mō e ra bekɛrup,
dura to mō e ji nedyɛt nerey mō!
2E bayîs yére Ɛfrayim, na Bɛnyamin, tanga Manase, dura gbɔng reto mō!
Hwo vey sey ot!
3À Dagwi, to turu hot, bɛrɛng hot na nerat!
Ano, hwà ga sɛlɛ hot.
4À Dagwi Darwey, Dagwi Dâ Jey Mwa,
vɔk e yɛ̌ jeng de hwô ra shom,
de hwô kyɛ́ o nà sey won bemat mō arɛt?
5Hwà ga nɔng ot nemwishil sede pyɛ̂ re,
hwà ga tɛ̀, wot a ngap nɛ vit à yɛnɛ.
6Hwà tɛ̀ bemât vwara mot be ra repugu na bemɛn,
na be sey ɛ sevwel mot,
bemât repugu mot be shɛgɛsh hot.
7À Dagwi Dâ Jey Mwa, to turu hot, bɛrɛng hot na nerat!
Ano, hwà ga sɛlɛ hot.
8Retîn anap rá sè e Misra. Hwà cing rɛ, hwà ro yére cak,
ko hwà tus rɛ e kwɔn mɛn.
9Hwà yong vwel yaga tîn anap o,
ha tɛ̀ berinis ciwil, ko ha ye ship a mwa vwel o.
10Necam hɛ na kyiri beraku,
na kyiri batîn sida barey o na nelang hɛ,
11ha nára nelang hɛ wɔ wul Gworep Tē e rwa ta,
nà wɔ sɛ̀ Gwɔrɔt Ɛifaratɛs e rwa bato.
12Yaga sɛ́ de hwà gangas beta de hwà ta mɛ hɛ ɛ?
Di, kawɛ mwat de a sé kwey ê vos nèy tîn anap o zɔng.
13Bezà hey bê buruk hɛ,
ko ngyāma yê vɛ mɛ pyɛ̂ re.
14À Dagwi Dâ Jey Mwa, to toyo vey na wot!
Bɛrɛng yi e hwomo e lagwi, na hwo di.
Rá naka na tîn anap o,
15hemo de hwà tus na vwɔ mō,
hɛ à bwot tîn anap de hwà ga tɛ̀ he vɔk gap.
16Vê repugu ba ga tow hɛ, ba dak ɛ kya.
Pat a yɛn bayis, ko bê ye bit!
17Tɛ̀ vwɔ mō e ra mwat de a sé e vwɔ yege mō, na hwo dul ɛ,
mwat de hwà ga tɛ̀, a vɔk gap.
18Wot ê to toyo rè bama yi na hwo wɛt.
Turu hot, ko wot a rɔda re a hwo fongol.
19À Dagwi Darwey, Dagwi Dâ Jey Mwa, to turu hot, bɛrɛng hot na nerat!
Ano, hwà ga sɛlɛ hot.