Wôn jamâ dal na Dagwi
Lwɛlɛ̂ Davit de a ra jeng de Saul a tomo bemat na be gwɔrɔ lɔ mɛ, na be mɔrɔ hɛ. Bē ra gwɛ na fwɔ̂ lwɛlɛ “Hwo kwon wey mɛ wɛt.” Gwá sè e vwɔ̂ mwât kyé na lɛlɛ.
1À Dagwi hom, sey me yi e vɔ bemât repugu hom,
dul me yi e vemo de be hwosom me!
2Sey me yi e bemât ragâs neves,
sey me yi e bemât mɔbɔ̂s bemat!
3À Dagwi Darwey, vê repugu de be wok na gap ba ga man bato mɛn.
Di, ba sé e wɛlɛ, be gyeng na be mɔrɔ me,
ko ma ga buru kɛ ma ga ra renɛn rehak wɛt.
4Vit a me nà nɛn, ko mwa ano, ba sé e yong ɛn na be hwo e ra me.
Di, yɔ́m de me sɔ! Sogo na hwo sɛlɛ me!
5À Dagwi Darwey, Dâ Jey Mwa,
hwà sé Dagwi wo BeIsrayɛl.
Sogo na hwo tabak mwa bwâng yére mo!
Hwo wok nemwishish bemât nengyas de be row bemɛn wɛt!
6Nawiri, be toyo e dem mɛn,
be paa yìn sede bevu, be rìni e ji repomo.
7Wok haras na shisa mɛn,
neha mɛn na sé sede nebǎ vootot,
ko be bare, vit a mwat de e wokos hɛn.
8Ko hwo, à Dagwi Darwey, hwó shɛgɛsh hɛn,
hwó shɛgɛsh mwa bwâng yére mo.
9Hwó nɔng me gap, me sɛt bayis e ra hwo.
À Dagwi, hwà sé a me kwɔ̂n dal.
10Hwà tɛ̀ yey na me mwin.
Hwó kyè e nuyel hom,
hwó tɛ̀, me di wɛng e ra vê repugu hom.
11À Dagwi, hwo wey na yɛn e jeng jining wɛt,
ka ano wɛt, bemat hom bê ye bam na wɛng de hwà di.
Rá fwom na reto mō, shara hɛn, wey na yɛn!
À Darwey, hwó dul bemat mō sede ruga.
12Mwa pyɛ́ de yɛn e ha ya sé vyes.
Tik na dâk kaa de be dak, na gawey de yɛn e mok,
na nebɔs de be yɛt, be vo ɛn sede segun.
13Wey na yɛn e ji shom mō,
wey na yɛn hywiri!
Ano, bê tɔk vɔk e neyɛnɛ̂ jey wɔgɔ,
Dagwi e re negwɔm e vwêl Israyɛl.
14Nawiri, be toyo e dem mɛn,
be paa yìn sede bevu, be rìni e ji repomo.
15Be kyě ra gwogwolom e de jamâ pyɛ̂ re.
Ka ba sɛ̀ pyɛ́ de ya vey a yɛn wɛt, be gwɔrɔng.
16Ko me, à Dagwi, mê ra lwɛlɛ e ra reto de hwà vɔk,
nagasi mê ra biibi, yaga hwà tɛ̀ yey na bemat mō.
Hwà sé a me kwɔ̂n dal de me lɛrɛ me ɛ e jeng reyɔm.
17Mê ra a hwo lwɛlɛ na yom, yaga hwó nɔng me gap.
Hwo, à Dagwi, hwà sé a me kwɔ̂n dal,
hwà tɛ̀ yey na me mwin.