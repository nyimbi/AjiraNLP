Yerê Rubɛn
1Bemât yerê Rubɛn a vemo. Yɛ Rubɛn o a sé hwey kinât Israyɛl, ko yaga a dyɛng na jɛn-hwâ da mɛ hwak e ra gwât da mɛ, a tɛ̀ gwɛ ligis, ba sey ɛ̀ nedanelɔ ne hwêy negel yi na yɛ ko ba nɔ̂ng Yɔsɛf. 2Mwa ano, a sé e yerê Yuda de ya dal na nerey, ko a sé e ji yɛ de ba sɛ̀ mwat de a re negwɔm e ra bwang yére Israyɛl mwa. 3Nèy Rubɛn bewen o, yɛ hwêy negel Israyɛl, à Hanɔk, na Palu, na Hɛzrɔn tanga Karmi. 4Yerê Yɔwɛl à Shemaya, na Gɔk, na Shimei, 5na Mika, na Reyaya, na Baal, 6tanga Beera, de Tiglat Pilɛsɛr, Da vwel Asirya a re ɛ na como, ko a kyè na yɛ vɔk e de sesam.
7Ngyɛrɛ̂ bazâ nelɔ yerê Rubɛn de ba jɛk ha dura bazâ bedâ ruhup vemo ngan: Yɛyɛl, na Zɛkarya 8na Bela Azas Shema vê ruhup Yɔwɛl. Yɛn a sangal e Arower tanga e yɛnɛ̂ vwel de ha jut yi e hwomo ha raa rwa bato vɔk e Nebo na Baal Mɛwɔn. 9Yɛn a vɔk kàra ngyī rey o e vwêl Gileyat, yaga ano, yɛn a shara hɛn e vwel o e rwa rak pere vɔk e hêy gbingiring de ha nára hɛ pere vɔk e Gwɔrɔt Ɛifaratɛs.
10E jeng Gbɔng Gwɔ̀m Saul, yerê Rubɛn o ya hwo e ra BeHagar na como, ya mɔbɔs hɛn, ko ya sangal e vwel mɛn o de ha sé e rwa rak wo Gileyat.
Yerê Gat
11Yerê Gat ya sangal e rwa bato na ye Rubɛn e ji sevwêl Bashan pere vɔk e Saleka e rwa rak. 12Yɔwɛl wɛ de a sé dâ ruhup de gwa dal na nerey, ko gwô Shafam gwa raa. Yanai na Shafat arɔng ba sé bedâ rùhup Bashan. 13Bwang bemat yere mo ba sé yi e rùhup vemo taama, vɛ à, Mikayɛl, na Mɛshulam, na Sheba, na Yɔrai, na Yakan, na Ziya, tanga Ɛbɛr. 14Yɛn a sé yi e yére Abihail, hwêy Huri, hwêy Yarowa, hwêy Gileyat, hwêy Mikayɛl, hwêy Yɛshishai, hwêy Yado, tanga hwêy Bus. 15Ahi Abdiyɛl Guni yɛ de a sé dalɔ̂ rùhup o mwa. 16Yɛn a sangal e vwêl Gileyat na Bashan e nebapomo mɛn o tanga e nekwɔn gyengês yas ne Sharon. 17Ba jɛk pyɛ́ yemo mwa e jeng Yɔtam, gbɔng gwɔ̀m Yuda tanga Yɛrɔbɔwam wo neba gbɔng gwɔ̀m Israyɛl.
Bemât comô yére rwa rak
18Yére Rubɛn, na Gat tanga rebit yerê Manase yê rwa rak ya vɔk bemat como gu kuru banaas na vɛ banaas, naga betaama, na kuru batyiimin (44,760). Ba ga myak ɛn tyɔng wɛt e de râ fwom na beruga, na bewal tanga begbang. 19Yɛn a wɔ̂ como na yerê Hagar, na yè Yɛtur, na yè Nafis tanga yè Nodap. 20Yɛn a tɛ̀ gap mɛn e ra Dagwi ko yɛn a ra won na yɛ na a sɛlɛ hɛn.
Dagwi a wok won mɛn, ko a nɔng ɛn wɛng e ra BeHagar o mwa na besâ gafiri mɛn. 21Yɛn a hashe pyɛ̂ jugu yemo yi na bemat repugu mɛn o, bemaryat gu kuru batungun (50,000) na tyīmit gu naga baba na kuru batungun (250,000), tanga bemadung gu baba (2,000), ko yɛn a vos besam gu naga rining (100,000) arɔng. 22Yɛn a mɔbɔs bemat repugu mɛn o tyɔng wɛt, yaga Dagwi a sé tanga yɛn e de como mo. E bama mo, yɛn a re nuyel na sangal e yɛnɛ̂ vwel o pere vɔk e jeng de ba hashe hɛn vɔk e de sesam.
Bemât Manase rwa rak
23Bemât rebit yerê Manase e rwa rak ba sangal e yɛnɛ̂ vwêl Bashan, ba raa rwa bato vɔk e Baal-Hɛrmɔn, na Senir tanga Raku Hɛrmɔn, ko nepyak mɛn na gwɛ̌ hɛn ding-ding. 24Bazâ bedanelɔ rùhup mɛn à Ɛfɛr, na Ishi, na Ɛliyɛ, na Asriyɛl, na Yirmiya, na Hadaviya, tanga Yadiyɛl. Yɛn mwa ba sé besuga, ko ba tɛ̀ reza na bemat rùhup mɛn.
Ba kyè na bemat yerê rwa rak vɔk e de sesam
25Ko bemat o ba sey tsak o na Dagwi wo bedabeda mɛn wɛt, yɛn a kyɛ́ ɛn hɛ na be re a cî yére yemo de Dagwi a ro yɛ yi e vwel o fongol. 26Yaga ano, Dagwi a tɛ̀ Pul Da vwel Asirya, de ba to tang ɛ à Tiglat Pilɛsɛr, a ba hwo vwel mɛn o na como. A hashe bemat yére Rubɛn, na Gat tanga Manase rwa rak ko a wɔ̀ tik ɛn be sangal e Hala, na Habɔr tanga Hara pere vɔk e Rɔt Gozam. Yɛn a rɔngɔl e hwomo pere vey e remo.