Won yaga tosho reyɔm
1À Dagwi Darwey, bare na pyɛ de ya ga té na wot,
bɛrɛng hot na hwo di de be byɛs ot.
2Benap mot ba ga wɛrɛ e vɔ bemat beduk,
Bemat yére dyuk ba sé sangal e nelɔ mot.
3Wot a ga tɛ́ ot nehyɛn, vit a beda,
beneng mot ba ga tɛ́ ɛn sede bekuma.
4A sé gbing-gbing wot tala nshi de wot e sɔ,
wot e sɛ̀ cɔ́gɔt wɛt sɛ̌ na dyām.
5Wot a ga ruru, ko vit à pɔnglɔ,
ko be kyě dak hot sede berɔndɔng de ba vɔk ɛn na swesek.
6Wot a ra gafiri na Misra tanga Asirya,
na wot sɛ pyɛ̂ re de yê vey a wot.
7Bedabeda mot bá ra banɛn, ko a remo yɛn a to sɛ́ wɛt,
wot a sé sɔ reyɔ̂m banɛn mɛn.
8E besam de be re negwɔm e ra wot,
vit a mwat de ê pat ot e vɔ mɛn.
9Sɛ̌ wot a nɔng neken mot e ngyen
na wot de sɛ pyɛ̂ re,
yaga vê mɔbɔs bemat be kyě gǎ e hey.
10Rehwô rebek mot ra fus sede vû kya,
ko vyong ye rangas hot sede mwat bêk fes.
11Ba ga dyɛngɛs na beha mot na retek e Siyɔn,
ko na beyorom-behwong mot e bapomo Yuda.
12Ba ta a bemat nuyel ngyɔt na vɔ mɛn,
ko ba nɔng bemakuk mot nerey wɛt.
13Ba tɛ̀ bewen mot be hwongo pyɛ́,
ko nèy bewen né ra didendes na nedirik cɔ́gɔt.
14Bemakuk be to sangsal e ruhup gbɔng repomo wɛt,
ko bebot bemat be tɔk to ra lɛlɛ wɛt.
15Yey pyɛng ya to sé e neyey mot wɛt,
rɛɛ mot ha ga tɛ́ ɛ sesin.
16Kpin negwɔm wa ga gaba e rato mot.
Gawey e ra wot yaga wot a ga ra banɛn!
17Yaga ano neyey mot ne royo,
bayis mot be bɛrɛng dip-di-dip arɔng.
18Yaga Raku Siyɔn wa ga tɛ́ ɛ barin,
nevu-hey ne kyě gǎ e wɛ.
19Ko hwo, à Dagwi Darwey,
hwó re negwɔm nesheneshey.
Gwofwa negwɔm mo gwô nára
vɔk e mwa nezamang.
20Yaga sɛ́ de hwà ga ye waa a hot,
hwà ga ye bam à hot jeng pyak ano ɛ?
21Toyo na wot vey na hwo,
ko wot ê to toyo.
Toyo na wot, à Dagwi Darwey,
sede remo de wot á sè raane!
22Sɛ̌ gyeng hwà ga ye zak a hot vit,
e ji shom de ya vɔk yɛnɛ wɛt.