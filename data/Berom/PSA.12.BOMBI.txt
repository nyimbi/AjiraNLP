Jamâ sɛlɛ
Lwɛlɛ̂ Davit. Bē ra gwɛ na yerê yom de ya vɔk neshwey rwit. Gwá sè e vwɔ̂ mwât kyé na lɛlɛ.
1À Dagwi Darwey, sɛlɛ me!
Vit a mwat de a sé pang na hwo de a tɛt ɛ.
Bê to sɛ̀ mwat tsak o bɛ̀!
2Mwa hɛn be yɛt a bemɛn nebɔs,
be kwɛlɛng bemɛn na rwâk nu.
3À Dagwi Darwey, bang nenu bemât rwâk nu mo!
Tɛ̀ vê dak nu be sǎ yuu!
4Be tâng bato mɛn, “Wot ê di wɛng yaga nenu mot.
Wà na wot ɛ? Sɛ̌ pyɛ́ de ya nusu yi e nenu mot!”
5Ko Dagwi Darwey a ye, “Mê ra pyɛ cak a remo:
Yaga ták de be tak a bepɛng, na rûs vemo de be simo sɛlɛ,
mê sey bemat o, sede remo de ba jama me ra.”
6À Dagwi Darwey, há mō ha sé tsak o, vit a bɔs e hɛ.
Ha sé sede dyām de ba rugut yɛ zang taama,
vit a yapyi e yɛ̄.
7Hwà rɔda gyeng ot,
hwô dul ot yi na bemat beves vane nesheneshey,
8mwa ano de yɛn e tos bato e kagwa,
ko bemat mwa be somo pyɛ́ vyes mɛn o.