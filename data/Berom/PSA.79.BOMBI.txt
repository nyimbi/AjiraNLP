Yɛrusalɛm wa ga tɛ́ ɛ barin
Lwɛlɛ̂ Asaf.
1À Dagwi, yere dyuk ya ga hwo e ra vwel mō,
ba ga tɛ̀ Gbɔng Duk Re Fongol mo ligis,
ko ba ga tɛ̀ Yɛrusalɛm wo tɛ́ ɛ barin.
2Yɛn a tik a bejagawey bavîn besam mō,
yɛn a tik a ngyāma bavîn bemat de bá sè pang na hwo.
3Yɛn a lusha nemî bemat sede nshi,
nemi ná sè kagwa e Yɛrusalɛm,
vit a mwat de á pɔl ɛ de ê lɛrɛ bavin o.
4Yére dyuk de ya gwɔrɔ hot ye tabas a wot nengyas,
ye byɛs ot, ye shɛgɛsh hot.
5E yɛ̌ jeng, à Dagwi Darwey, de hwô hala shom mō ɛ?
Shom mō ye re sede kya. Yê nàra gbak-gbak a?
6Tik shom mō ye doyo e ra yére dyuk de ya tɔk o wɛt,
e ra vemo de be re a hwo fongol wɛt.
7Ba ga wey na yére Yakɔp,
ba ga hala vwêl yɛ gbingiring.
8Hwo rɔgɔs a wot banɛ̂n bedabeda mot wɛt!
Vey dey-dey, tosho reyɔm mot!
Wot a ga ye waa zɔng.
9À Dagwi, mwât sey ot, sɛlɛ hot,
ka ano wɛt, hwô bomo nerey mō!
Sey ot, hala a wot banɛn mot yaga nerey mō!
10Yaga sɛ́ de yére dyuk ye tē,
“Dagwi mɛn o a wɛ ɛ?”
Tik na wot tanga bwang yére dyuk
wot a di gwong de hwô tala yɛ,
yaga ya mɔbɔs besam mō.
11Wok rus bemât lɔ̂ ngyang!
Hywit vemo de ba ga yɛrɛ a yɛn shɔt reku na vwɔ̂ gap mō.
12À Darwey, yére dyuk de ya gwɔrɔ hot ya ga woros hwo.
Toyo a yɛn na woros zang taama!
13Ano kwong, wot bemat mō,
wot a rɔda féng a hwo nesheneshey.
Wot a sé sede vyēl ko hwo wɛ a lwek mot.
Wot ê ha hâ somo mō yi e zamang wɔ sɛ̀ nezamang.