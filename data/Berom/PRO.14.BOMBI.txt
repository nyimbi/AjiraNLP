1Kawɛ hwâ netsitsɛng e lɔk lɔ mɛ,
ko tɔn e gangas hɛ na vɔ mɛ.
2Mwat de e kyè cik e gwong, e sap Dagwi Darwey,
ko womo de e ra pyɛ́ gwɔrɔdɔk e byɛs ɛ.
3Pyɛ de tɔn e ha ya sé a yɛ gwelê dak kaa,
ko hâ mwat netsitsɛng he sey ɛ.
4Kwɔn de vit a behywàrak hôw cap, vit a pyɛ̂ yeneng,
ko pyɛ́ polos be sɛ̀ yi na gâp fwom hywàrak.
5Mwat nuha tsak o ê ra bɔs wɛt,
ko mwat nuha kwɛlɛng e yɛt bɔs.
6Mwat tos to e jama netsitsɛng ko e sang sɛ̀ ne wɛt,
ko tɔk ha sé begelek na mwat de a vɔk sɛ́ng.
7Gas o yi tɔn
yaga hwô sɛ̀ neha tɔk na yɛ wɛt.
8Mwât netsitsɛng a tɔk gwong de e kyè ɛ,
ko betɔn be kyě wɔ́rɔng yaga netɔn mɛn.
9Dagwi e shɛgɛsh bemat beves,
ko vemo de ba sila gyat be re nerat mɛ.
10Yey ya tɔk rezot de ye sɔ,
ko vit a mwat duk de e tɔk hwà tɔk cap yey pyɛng o.
11Lɔ de mwat vwes a lɔk hê gaba,
ko bûk womo de a sila gyat gwô re nuyel na gwɛsɛ nerat.
12Gwong gwa sé de mwat e bare gwa sé rwat,
ko e yɛnɛ mo gwó tala na reku.
13Ká e ji shɛgɛsh yey sit ha sé,
ko yêy lashe hɛ e yɛnɛ mo.
14Mwat e yɛt bwâl pyɛ de a tus,
ká ya ka sé ryat kɛ vyes ayi.
15Wo tàndang e sey tsak o na kahɛ há,
ko wo netsitsɛng e bɛrɛng kwɔn de e kyè vɔk ɛ.
16Mwât netsitsɛng e wok bengyip ko a doyo yi e râ banɛn,
ko tɔn, e rá pyɛ́ na nefufǔl vit a nehywɛ.
17Mwât shom ziri e ra pyɛ̂ netɔn,
ko mwat de e yong neves be ra repugu na yɛ.
18Netɔn nɛ̀ a nu vê tàmang,
ko kpin vê netsitsɛng, a tɔ́k.
19Beves be ye guduruk e nuyel vê naka,
ko bemat beves be gyeng na bemat berat be sɛlɛ hɛn.
20Mwat pwɛng be kyɛ́ ɛn hɛ, ká a ka sé mwat vwara mɛ ow,
ko darwey e vɔk besa pyak.
21Womo de e byɛnɛng mwat vwara mɛ a sé wo nɛn,
ko wo yey pyɛng à womo de e dura nerat na bepɛng.
22Vemo de be yong pyɛ́ vyes be ye reng yi e bare yey mɛn,
ko vemo de be yong pyɛ ryat be sey tsak tɛ̂ yey na tsak o.
23E ji fwom mwa be sè pyɔlɔ,
ko há zɔng-reng he vey na nepɛng.
24Kpin bemat netsitsɛng wa sé nedanerey,
ko tɔrɔ̂ betɔn he à netɔn zɔng.
25Mwat nuhâ tsak o e seres neken,
ko wo yɛt bɔs e row bemat.
26E ji sap Dagwi Darwey mwat e tó yey wɛt,
ko nèy mɛ nê sɛ̀ kwɔ̂n dal hê gap.
27Sâp Dagwi Darwey ha sé sede lwel nshi neken,
na mwat a dul to mɛ yi e segun reku.
28Nepyak bemat nè a nerey gbɔng gwɔ̀m,
ko sana bemat, negwɔm nê wey.
29Mwat de e ra shom ziri wɛt a vɔk netsitsɛng pyak,
ko womo de e pere vo shom e dura netɔn mɛ wɛshɛrɛk.
30Netyâng sangal ne vey na gap rebek,
ko kat cwey pyɛ́ he tɛ̀ bekup gbɛrɛk.
31Mwat de e mɔt pwɛng, e byɛs mwât yong mɛ,
ko wo dura nerat na vê jamâ sɛlɛ, e nɔng ɛ nerey.
32Yi na râ pyɛ́ vyes mwat e yila a to mɛ reku,
ko wo necik e sɛ̀ kwɔ̂n dal yi na tsak o mɛ.
33Netsitsɛng na sé e barê mwat de a vɔk tɔ́k-tsik,
ko betɔn ba tɔk pyɛ cak e ra netsitsɛng wɛt.
34Râ necik he nɔngɔs yére bemât jey nerey,
ko râ banɛn he vey a yɛn na rekyen.
35Mwât fwom de e kyè na gwɛ na netsitsɛng, gbɔng gwɔ̀m e pɛngɛ yey na yɛ,
ko shom mɛ ye hwo e ra womo de e ra pyɛ̂ rekyen.