Gâs bwâng vwel o
1Mwa bemât Israyɛl ba tula hɛn e Shilo, ko ba tɛ̀ bûk sangâl Dagwi e hwomo. Vwel o ha ga tɛ́ ɛ́ e vɔ mɛn, 2ko mwa ano, bwâng yére BeIsrayɛl tyaama ya rɔngɔl nà sɛ̀ bebak vwel o bemɛn. 3Ano kwong, Yɔshuwa a yâng BeIsrayɛl o, “Yin ê sangal bɛs ano vɔk e yɛ̌ jeng nà sogo, na yin wɔ̀ sey ɛ̀ bwâng vwel hemo de Dagwi Darwey, Dagwî bedabeda min, a ga nɔng in ɛ? 4-6Ba ga kana nɔ̂ng yerê Yuda bak vwel o mwɛn e rwa batin na yére Yɔsɛf mwɛn a bak o e rwa bato. A remo, kasa hin bemat tibetat yi e kayɛ yere, na be vey na me. Ma rɔda tomo hɛn, na yɛn wɔ̀ kyě kyè be bɛrɛng vwel o, na be jɛk, yaga na be di begwông gâs hɛ. E bama mo, yɛn a rɔda gas hɛ bebak betaama, ko bê vey mɛ e ngamo na me. Ko me ma rɔda masa sesek, na be di bak de Dagwi Darwey, Dagwi mot, a rɔda nɔ̂ng kayɛ yere. 7Ko BeLevi ba rɔda vɔk numo mɛn e tē min wɛt, yaga fwôm piris Darwey gwa sé bak o mwɛn à wane. Ko yére Gat, na Rubɛn tanga rebit yerê Manase ya ga kana sɛ̀ bebak o bemɛn, vemo de Mose, mwât fwôm Dagwi Darwey, a ga kana nɔng ɛn e gurâ rak gwô Rɔt Yɔrdan.”
8-9Ano kwong, Yɔshuwa a nɔ̂ng bemat de ba kasa mo nu, a yang ɛn, “Kyè in, bɛrɛng hin vwel o, na yin jɛk, ko yin toyo vey mɛ na me. Ko me ma rɔda gas a yin hɛ na masâ sesek e ngamo e Shilo e nuyêl Dagwi Darwey.” Ano, bemat o ba kaba gwong, ba wɔ̀ kyě bɛrɛng vwel o, yɛn a misang hɛ e jɛk, repomo na repomo, ba gas hɛ bebak o betaama. E bama mo, yɛn a toyo vey na Yɔshuwa e kwɔ̂n ye ngyɔk e Shilo. 10Yɔshuwa arɔng a masa sesek, na be di bak de Dagwi Darwey a nɔ̂ng kayɛ yere. Ano de Yɔshuwa a gas vwel o e tê BeIsrayɛl.
Vwel de ba nɔ̂ng yerê Bɛnyamin
11Bak vwel o wo mɛsɛng o de wa nusu ba nɔ̂ng yerê Bɛnyamin na rùhup yɛ. Bak vwel o wa sé e tê yére Yuda na Yɔsɛf. 12Yɛnɛ mo e bak bato ha yi e Rɔt Yɔrdan, ha tút e hagât Yeriko rwa bato, ha to tút vɔk e bak ta, ha kwey vwêl beraku pere wɔ e hêy Bet-Avɛn. 13Yi e hwomo, ha kwey wɔ̀ ta e bak batin wo hagât Lus wɔgɔ, Bet-Ɛl, ko ha to gyirik vɔk e Atarɔt-Adar, ha kwey rahwol e rwa batin na Bet-Hɔrɔn wo vwel o. 14Yɛnɛ mo ha to doyo kwɔɔl vɔk e rwa batin, ko ha wɔ̀ yɛnɛ hɛ e Kiriyat-Baal wɔgɔ, Kiriyat-Yɛyarim, rɛ a repomô BeYuda. Yɛnɛ mo hê bak ta à hane.
15Yɛnɛ bak vwel o hê rwa batin ha yi bagat na Kiriyat-Yɛyarim, ha to nára hɛ, ha kwey vɔk e lwêl nshî Neftowa. 16Ha to gyirik vɔk e nɛ̂n raku de wó bɛrɛng nɛk Hinɔm e talâ nɛk BeRɛfa e bato. Ha to gyirik ha kwey nɛk Hinɔm e rwa batin e kwɔ̂ng rakû BeYebus wɔ̀ sɛ̀ Ɛn-Rɔgɛl. 17Ha kyè kwɔɔl vɔk e rwa bato wɔ̀ sɛ̀ Ɛn-Shɛmɛsh pere wɔ̀ wul mɛ̀ Gɛlilɔt, wɔ̀ bɛrɛng mɛ̀ turus vɔk e Adumim. Yi e hwomo, yɛnɛ mo ha to wɔ̀ gyirik vɔk e gwofwa Bohan, Bohan a sè hwêy Rubɛn, 18ha re nuyel e rwa bato e kwɔ̂ng raku de wó bɛrɛng nɛk Yɔrdan, ko ha gyirik vɔk e ji nɛk o. 19Ha to kwey e rwa bato wo kwɔ̂ng rakû Bet-Hɔgla, ko ha wɔ̀ yɛnɛ hɛ e nû Gworep Nevwashe hê bak bato, kwɔn de nshî Yɔrdan ne gabsa ɛ. Yɛnɛ mo hê bak batin à hane.
20E rwa rak, yɛnɛ̂ vwel o ha sé e Rɔt Yɔrdan. Yɛnɛ̂ bak vwel de ba nɔ̂ng rùhup BeBɛnyamin a hane.
21Bapomo de ba nɔ̂ng rùhup BeBɛnyamin a vet ngan: Yeriko, na Bet-Hɔgla, na Ɛmɛk-Kezis; 22na Bet-Arba, na Zemarayim, na Bet-Ɛl, 23na Avim, na Para, na Ofra, 24na Kefar-Amɔni, na Ofni tanga Geba. Mwa bapomo mo ba sé kuru na vɛ beba tanga nebapomo mɛn. 25Ba to wuna na Gibɛyɔn, na Rama, na Bɛɛrɔt, 26na Mizpa, na Kefira, na Moza, 27na Rɛkɛm, na Irpeel, na Tarala, 28na Zela, na Ɛlɛf tanga Yebus wɔgɔ, Yɛrusalɛm, Gibeya tanga Kiriyat-Yɛyarim. Mwa bapomo mo ba sé kuru na vɛ banaas na nebapomo mɛn. Bak vwel o ba nɔ̂ng rùhup BeBɛnyamin wɛ, na wo sè mwɛn.