Ɛlihu a re nuyel na ha
1Ɛlihu a hanat a ye,
2“À Iyɔp, e di mō hwà ra tyɛng arɛt?
Hwà ye, hwà sé cik e bayis Dagwi.
3Hwà rangal wɔgɔ, ‘E pyɔlɔ̂ sɛ́ de me sɛ̀ ɛ?
Sɛ́ ye de me gwɛ̌ ɛ, sede ma sé vit a nɛn ɛ?’
4Mê hanat a hwo,
hwo tanga besa mō.
5Ye ganga à lagwi na hwo di,
bɛrɛng bale de ba sé e hwomo, mwin ba dal o e rak o.
6Ka sede hwà ra nɛn, hwà ga mɔt ɛ?
Ka banɛn mō ba kat, sɛ́ de hwà ra a yɛ ɛ?
7Sede hwà sé cik, e sɛ́ de hwà nɔng ɛ,
kɛ a sey sɛ́ yi e vwɔ mō ɛ?
8Neves mō nê ra ano na mwat sede hwo,
ko necik mō nê sɛlɛ mwasi zɔng.
9Yaga mɔt de ha kat bemat be tosho,
yɛn e jama sɛlɛ, yaga bemât gap de ba tak a yɛn.
10Ko vit a hwak de a ye, ‘Dagwi wo yong me a sé e gwa ɛ?
Yɛ de e sɛlɛ bemat be vɔk yey pyɛng.
11Yɛ de e basa a wot tɔk,
de ha dal hê ngyāma,
ko a tɛ̀ ot wot a vɔk netsitsɛng
wot dal nenon larwak.’
12E hwomo ba yila Dagwi ko a hanat a yɛn wɛt,
yaga dâk kaà bemat beves.
13Mwin, Dagwi ê wok yila zɔng-reng,
kɛ Wo Reto Mwa ê tɛ̀ betong na hɛ wɛt.
14Tàga de hwà ye, hwó tɔk di ɛ wɛt,
tê sekun o ha sé e nuyel mɛ,
sɛ̌ hwo gyeng ɛ zɔng!
15Remo de Dagwi a yɛrɛ shɔt e ji shom mɛ wɛt,
a dura sede pyɛ mɛ ya sé na renɛn wɛt.
16À Iyɔp! Hwó wuma nu e hâ zɔng-reng,
hwà tula neha de vit a nɛ na to.”